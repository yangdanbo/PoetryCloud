>>宋词三百首
>>【清】 朱祖谋 编
>>　　词是继诗之后新兴的文学体裁，起于隋唐的曲子词，经五代至两宋而臻于极盛。
>>　　《宋词三百首》为词学大家朱祖谋（一八五七～一九三一）所编，选录两宋词人
>>八十五家，词三百一十阕。对于各种风格流派兼收并蓄，展示了宋词的发展概貌。

>>宋词三百首卷一 
001宴山亭·北行见杏花--赵佶
　　裁剪冰绡，轻叠数重，淡着燕脂匀注。新样靓妆，艳溢香融，羞杀蕊珠宫女。
易得凋零，更多少、无情风雨。愁苦，问院落凄凉，几番春暮？　　　　
　　凭寄离恨重重，者双燕何曾，会人言语？天遥地远，万水千山，知他故宫何处？
怎不思量？除梦里有曾去。无据，和梦也新来不做。　
　　　　　　　 
002木兰花--钱惟演 
城上风光莺语乱，城下烟波春拍岸。绿杨芳草几时休？泪眼愁肠先已断。　 
情怀渐觉成衰晚，鸾镜朱颜惊暗换。昔年多病厌芳尊，今日芳尊惟恐浅。 
　
003渔家傲·秋思--范仲淹　
塞下秋来风景异，衡阳雁去无留意。四面边声连角起，千嶂里，长烟落日孤城闭。
浊酒一杯家万里，燕然未勒归无计。羌管悠悠霜满地，人不寐，将军白发征夫泪。

004苏幕遮--范仲淹 
　　碧云天，黄叶地，秋色连波，波上寒烟翠。山映斜阳天接水，芳草无情，
更在斜阳外。　　　　　　　　　　　　　　　　　　　　　　　　　　　　
　　 黯乡魂，追旅思。夜夜除非，好梦留人睡。明月楼高休独倚，酒入愁肠，
化作相思泪。
　　　　　　　　　　　　　　　　　　　　　　　　　 
005御街行--范仲淹 
　　纷纷坠叶飘香砌。夜寂静，寒声碎。真珠帘卷玉楼空，天淡银河垂地。
年年今夜，月华如练，长是人千里。　　　　　　　　　　　　　　　　　　　
　　 愁肠已断无由醉，酒未到，先成泪。残灯明灭枕头攲，谙尽孤眠滋味。
都来此事，眉间心上，无计相回避。　　　　　　　　　　　　　　　　　　　 

006千秋岁--张先 
　　数声鶗鳺，又报芳菲歇。惜春更选残红折，雨轻风色暴，梅子青时节。
永丰柳，无人尽日花飞雪。　　　　　　　　　　　　　　　　　　　　　　　
　　 莫把幺弦拨，怨极弦能说。天不老，情难绝，心似双丝网，中有千千结。
夜过也，东窗未白孤灯灭。　　　　　　　　　　　　　　　　　　　　　　 

007菩萨蛮--张先 
　　哀筝一弄湘江曲，声声写尽湘波绿。纤指十三弦，细将幽恨传。
当筵秋水慢，玉柱斜飞雁。弹到断肠时，春山眉黛低。　　　　　　　　　　　　　　
　　
008醉垂鞭--张先
双蝶绣罗裙，东池宴初相见。朱粉不深匀，闲花淡淡春。
细看诸处好，人人道柳腰身。昨日乱山昏，来时衣上云。　　　　　　　　　　 
　
009一丛花令--张先 
　　伤高怀远几时穷？无物似情浓。离愁正引千丝乱，更东陌，飞絮蒙蒙。
嘶骑渐遥，征尘不断，何处认郎踪？　　　　　　　　　　　　　　　　　　　
　　双鸳池沼水溶溶，南北小桡通。梯横画阁黄昏后，又还是，斜月帘栊。
沉恨细思，不如桃杏，犹解嫁东风。　　　　　　　　　　　　　　　　　　　 

010天仙子·时为嘉禾小倅以病眠不赴府会--张先
　　水调数声持酒听，午醉醒来愁未醒。送春春去几时回？临晚镜，伤流景，
往事后期空记省。　　　　　　　　　　　　　　　　　　　　　　　　　　
　　 沙上并禽池上暝，云破月来花弄影。重重帘幕密遮灯，风不定，人初静，
明月落红应满径。　　　　　　　　　　　　　　　　　　　　　　　　　　 

011青门引--张先 
乍暖还轻冷，风雨晚来方定。庭轩寂寞近清明，残花中酒，又是去年病。
楼头画角风吹醒，入夜重门静。那堪更被明月，隔墙送过秋千影。　　　 

012生查子--张先
含羞整翠鬟，得意频相顾。雁柱十三弦，一一春莺语。
娇云容易飞，梦断知何处。深院锁黄昏，阵阵芭蕉雨。

013浣溪沙--晏殊 
一曲新词酒一杯，去年天气旧池台，夕阳西下几时回？
无可奈何花落去，似曾相识燕归来，小园香径独徘徊。 

014浣溪沙--晏殊 
一向年光有限身，等闲离别易消魂，酒筵歌席莫辞频。
满目山河空念远，落花风雨更伤春，不如怜取眼前人。 

015清平乐--晏殊 
红笺小字，说尽平生意。鸿雁在云鱼在水，惆怅此情难寄。　　
斜阳独倚西楼，遥山恰对帘钩。人面不知何处，绿波依旧东流。 

016清平乐--晏殊 
金风细细，叶叶梧桐坠。绿酒初尝人易醉，一枕小窗浓睡。　　
紫薇朱槿花残，斜阳却照阑干。双燕欲归时节，银屏昨夜微寒。 

017木兰花--晏殊 
燕鸿过后莺归去，细算浮生千万绪。长于春梦几多时，散似秋云无觅处。
闻琴解佩神仙侣，挽断罗衣留不住。劝君莫作独醒人，烂醉花间应有数。 

018木兰花--晏殊
池塘水绿风微暖，记得玉真初见面。重头歌韵响琤琮，入破舞腰红乱旋。
玉钩栏下香阶畔，醉后不知斜日晚。当时共我赏花人，点检如今无一半。 

019玉楼春--晏殊 
绿杨芳草长亭路，年少抛人容易去。楼头残梦五更钟，花底离愁三月雨。
无情不似多情苦，一寸还成千万缕。天涯地角有穷时，只有相思无尽处。 

020踏莎行--晏殊 
祖席离歌，长亭别宴，香尘已隔犹回面。居人匹马映林嘶，行人去棹依波转。
画阁魂消，高楼目断，斜阳只送平波远。无穷无尽是离愁，天涯地角寻思遍。 

021踏莎行--晏殊 
小径红稀，芳郊绿遍，高台树色阴阴见。春风不解禁杨花，蒙蒙乱扑行人面。
翠叶藏莺，朱帘隔燕，炉香静逐游丝转。一场愁梦酒醒时，斜阳却照深深院。 

022踏莎行--晏殊
碧海无波，瑶台有路。思量便合双飞去。当时轻别意中人，山长水远知何处。
绮席凝尘，香闺掩雾。红笺小字凭谁附。高楼目尽欲黄昏，梧桐叶上萧萧雨。

023蝶恋花--晏殊 
六曲阑干偎碧树,杨柳风轻,展尽黄金缕。谁把钿筝移玉柱，穿帘海燕双飞去。
满眼游丝兼落絮,红杏开时,一霎清明雨。浓睡觉来莺乱语，惊残好梦无寻处。 

024凤箫吟--韩缜 
　    锁离愁，连绵无际，来时陌上初熏，绣帏人念远，暗垂珠露，泣送征轮。
长行长在眼，更重重、远水孤云。但望极楼高，尽日目断王孙。　　　　　　　
　　消魂池塘别后，曾行处、绿妒轻裙。恁时携素手,乱花飞絮里,缓步香茵。
朱颜自改，向年年、芳意长新。遍绿野、嬉游醉眼，莫负青春。　　　　　　 

025木兰花--宋祁 
东城渐觉风光好，彀皱波纹迎客棹。绿杨烟外晓云轻，红杏枝头春意闹。
浮生长恨欢娱少，肯爱千金轻一笑？为君持酒劝斜阳，且向花间留晚照。 

026采桑子--欧阳修 
群芳过后西湖好，狼籍残红，飞絮蒙蒙，垂柳阑干尽日风。
笙歌散尽游人去，始觉春空，垂下帘栊，双燕归来细雨中。 

027诉衷情--欧阳修 
清晨帘幕卷轻霜，呵手试梅妆。都缘自有离恨，故画作远山长。
思往事，惜流芳，易成伤。拟歌先敛，欲笑还颦，最断人肠。 

028踏莎行--欧阳修 
候馆梅残，溪桥柳细，草薰风暖摇征辔。离愁渐远渐无穷，迢迢不断如春水。
寸寸柔肠，盈盈粉泪，楼高莫近危阑倚。平芜尽处是春山，行人更在春山外。 

029蝶恋花--欧阳修 
庭院深深深几许？杨柳堆烟,帘幕无重数。玉勒雕鞍游冶处,楼高不见章台路。
雨横风狂三月暮，门掩黄昏,无计留春住。泪眼问花花不语,乱红飞过秋千去。 

030蝶恋花--欧阳修 
谁道闲情抛弃久？每到春来,惆怅还依旧。日日花前常病酒,不辞镜里朱颜瘦。
河畔青芜堤上柳，为问新愁,何事年年有？独立小桥风满袖,平林新月人归后。 

031蝶恋花--欧阳修 
几日行云何处去？忘了归来,不道春将暮。百草千花寒食路,香车系在谁家树？
泪眼倚楼频独语。双燕来时,陌上相逢否？撩乱春愁如柳絮,依依梦里无寻处。 

032木兰花--欧阳修 
别后不知君远近，触目凄凉多少闷！渐行渐远渐无书，水阔鱼沉何处问？
夜深风竹敲秋韵，万叶千声皆是恨。故攲单枕梦中寻，梦又不成灯双烬。 

033临江仙--欧阳修
柳外轻雷池上雨，雨声滴碎荷声。小楼西角断虹明。阑干倚处，待得月华生。
燕子飞来窥画栋，玉钩垂下帘旌。凉波不动簟纹平。水精双枕，傍有堕钗横。

034浣溪沙--欧阳修
堤上游人逐画船，拍堤春水四垂天。绿杨楼外出秋千。
白发戴花君莫笑，六幺催拍盏频传。人生何处似樽前！

035浪淘沙--欧阳修 
把酒祝东风，且共从容。垂杨紫陌洛城东，总是当时携手处，游遍芳丝。
聚散苦匆匆，此恨无穷。今年花胜去年红，可惜明年花更好，知与谁同？ 

036青玉案--欧阳修 
　　一年春事都来几？早过了、三之二。绿暗红嫣浑可事。绿杨庭院，
暖风帘幕，有个人憔悴。　　　　　　　　　　　　　　　　　　　　　　　　　　
　　 买花载酒长安市，又争似，家山见桃李？不枉东风吹客泪，相思难表，
梦魂无据，惟有归来是。　　　　　　　　　　　　　　　　　　　　　　　　 

037多丽·李良定公席上赋--聂冠卿
       想人生，美景良辰堪惜。问其间、赏心乐事，就中难是并得。况东城、凤台沙苑，泛晴波、浅照金碧。
露洗华桐，烟霏丝柳，绿阴摇曳，荡春一色。画堂迥、玉簪琼佩，高会尽词客。清欢久、重然绛蜡，别就瑶席。
       有翩若轻鸿体态，暮为行雨标格。逞朱唇、缓歌妖丽，似听流莺乱花隔。慢舞萦回，娇鬟低亸，
腰肢纤细困无力。忍分散、彩云归后，何处更寻觅。休辞醉，明月好花，莫谩轻掷。

038曲玉管--柳永 
　　陇首云飞，江边日晚，烟波满目凭阑久。一望关河萧索，千里清秋，忍凝眸。
杳杳神京，盈盈仙子，别来锦字终难偶。断雁无凭，冉冉飞下汀洲、思悠悠。　　　　　　　　　　　　　　　　　　　　　　　　　　　　　　　　
　　 暗想当初，有多少、幽欢佳会；岂知聚散难期，翻成雨恨云愁。阻追游，
每登山临水，惹起平生心事，一场消黯，永日无言，却下层楼。　　　　　　 

039雨霖铃--柳永 
　　寒蝉凄切，对长亭晚，骤雨初歇。都门帐饮无绪，留恋处、兰舟催发。
执手相看泪眼，竟无语凝噎。念去去、千里烟波，暮霭沉沉楚天阔。　　　　　
　　 多情自古伤离别，更那堪、冷落清秋节！今宵酒醒何处？杨柳岸、晓风残月。
此去经年，应是良辰好景虚设。便纵有千种风情，更与何人说？　　　　 

040蝶恋花--柳永 
伫倚危楼风细细，望极春愁，黯黯生天际。草色烟光残照里，无言谁会凭阑意？　　　　　　　　　　　　　　　　　　　　　　　　　　　　　　　
拟把疏狂图一醉，对酒当歌，强乐还无味。衣带渐宽终不悔，为伊消得人憔悴。　　　　　　　　　　　　　　　　　　　　　　　　　　　　　　　 

041采莲令--柳永 
　　月华收,云淡霜天曙。西征客、此时情苦。翠娥手,送临歧、轧轧开朱户。
千娇面、盈盈伫立,无言有泪,断肠争忍回顾？　　　　　　　　　　　　　　
　　 一叶兰舟,便凭急桨凌波去。贪行色、岂知离绪,万般方寸，但饮恨、脉脉同谁语？
更回首、重城不见，寒江天外，隐隐两三烟树。　　　　　　　　　 

042浪淘沙慢--柳永 
　　梦觉透窗风一线,寒流灯吹息。那堪酒醒,又闻空阶夜雨频滴。嗟因循、久作天涯客。
负佳人、几许盟言，便忍把、从前欢会，陡顿翻成忧戚。　　　　
　　 愁极，再三追思,洞房深处,几度饮散歌阑，香暖鸳鸯被。岂暂时疏散，费伊心力。
殢云尤雨，有万般千种，相怜相惜。　　　　　　　　　　　　　　 
　　恰到如今,天长漏永,无端自家疏隔。知何时、却拥秦云态？愿低帏昵枕，轻轻细说与，
江乡夜夜，数寒更思忆。　　　　　　　　　　　　　　　　　 

043定风波--柳永 
　　自春来、惨绿愁红，芳心是事可可。日上花梢，莺穿柳带，犹压香衾卧。
暖酥消，腻云亸，终日厌厌倦梳裹。无那。恨薄情一去，音书无个。　　　　
　　 早知恁么。悔当初、不把雕鞍锁。向鸡窗、只与蛮笺象管，拘束教吟课。
镇相随，莫抛躲。针线闲拈伴伊坐。和我，免使年少光阴虚过。　　　　　　 

044少年游--柳永 
长安古道马迟迟，高柳乱蝉嘶。夕阳岛外，秋风原上，目断四天垂。
归云一去无踪迹，何处是前期？狎兴生疏，酒徒萧索，不似去年时。 

045戚氏--柳永 
　　晚秋天。一霎微雨洒庭轩。槛菊萧疏,井梧零乱,惹残烟。凄然。望江关，
飞云黯淡夕阳间。当时宋玉悲感，向此临水与登山。远道迢递,行人凄楚,
倦听陇水潺湲。正蝉吟败叶，蛩响衰草，相应喧喧。　　　　　　　　　　　　　
　　 孤馆度日如年。风露渐变，悄悄至更阑。长天净，绛河清浅，皓月婵娟。
思绵绵，夜永对景，那堪屈指，暗想从前。未名未禄，绮陌红楼，往往经岁迁延。　　　　　　　　　　　　　　　　　　　　　　　　　　　　　　　　
　　 帝里风光好,当年少日,暮宴朝欢。况有狂朋怪侣，遇当歌、对酒竞留连。
别来迅景如梭，旧游似梦，烟水程何限。念利名、憔悴长萦绊。追往事、空惨愁颜。
漏箭移、稍觉轻寒。渐呜咽画角数声残。对闲窗畔，停灯向晓，抱影无眠。　　　　　　　　　　　　　　　　　　　　　　　　　　　　　　　　 

046夜半乐--柳永 
　　冻云黯淡天气，扁舟一叶，乘兴离江渚。渡万壑千岩，越溪深处。怒涛渐息，
樵风乍起，更闻商旅相呼，片帆高举。泛画鹢、翩翩过南浦。　　　　　
　　 望中洒旆闪闪，一簇烟村，数行霜树。残日下渔人鸣榔归去。败荷零落，
衰杨掩映，岸边两两三三，浣纱游女。避行客，含羞笑相语。　　　　　　　
　　 到此因念，绣阁轻抛，浪萍难驻。叹后约、丁宁竟何据。惨离怀、空恨岁晚归期阻。
凝泪眼、杳杳神京路。断鸿声远长天暮。　　　　　　　　　　　 

047玉胡蝶--柳永 
　　望处雨收云断,凭栏悄悄,目送秋光。晚景萧疏，堪动宋玉悲凉。水风轻、
蘋花渐老，月露冷、梧叶飘黄。遗情伤。故人何在？烟水茫茫。　　　　　　
　　 难忘。文期洒会，几孤风月，屡变星霜。海阔山遥，未知何处是潇湘？
念双燕、难凭远信，指暮天、空识归航。黯相望。断鸿声里，立尽斜阳。　　　 

048八声甘州--柳永 
　　对潇潇暮雨洒江天，一番洗清秋。渐霜风凄紧，关河冷落，残照当楼。
是处红衰翠减，苒苒物华休。惟有长江水，无语东流。　　　　　　　　　　　
　　 不忍登高临远，望故乡渺邈，归思难收。叹年来踪迹，何事苦淹留？
想佳人妆楼凝望，误几回天际识归舟？争知我、倚阑干处，正恁凝愁？　　　　　 

049迷神引--柳永 
　　一叶扁舟轻帆卷,暂泊楚江南岸。孤城暮角,引胡笳怨。水茫茫，平沙雁，
旋惊散。烟敛寒林簇，画屏展。天际遥山小，黛眉浅。　　　　　　　　　　
　　 旧赏轻抛，到此成游宦。觉客程劳,年光晚。异乡风物,忍萧索、当愁眼。
帝城赊，秦楼阻，旅魂乱。芳草连空阔，残照满。佳人无消息，断云远。　　 

050竹马子--柳永 
　　登孤垒荒凉，危亭旷望，静临烟渚。对雌霓挂雨，雄风拂槛，微收残暮。
渐觉一叶惊秋，残蝉噪晚，素商时序。览景想肖欢，指神京、非零非烟深处。
　　 向此成追感，新愁易积，故人难聚。凭高尽日凝伫，赢得消魂无语。
极目霁霭霏，暝鸦零乱，萧索江城暮。南楼画角，又送残阳去。　　　　　　　　 

051桂枝香--王安石 
　　登临送目，正故国晚秋，天气初肃。千里澄江似练，翠峰如簇。归帆去棹斜阳里，
背西风，酒旗斜矗。彩舟云淡，星河鹭起，画图难足。　　　　　　
　　 念往昔、繁华竞逐，叹门外楼头，悲恨相续。千古凭高，对此漫嗟荣辱。
六朝旧事如流水，但寒烟、衰草凝绿。至今商女，时时犹唱，后庭遗曲。　　 

052千秋岁引--王安石 
　　别馆寒砧，孤城画角，一派秋声入寥廓。东归燕从海上去，南来雁向沙头落。
楚台风，庚楼月，宛如昨。　　　　　　　　　　　　　　　　　　　　
　　 缧缧无奈，被些名利缚，无奈被他情担阁，可惜风流总闲却。当初漫留华表语，
而今误我秦楼约。梦阑时，酒醒后，思量着。　　　　　　　　　　　 

053清平乐·春晚--王安国 
留春不住，费尽莺儿语。满地残红宫锦污，昨夜南园风雨。　　
小伶初上琵琶，晓来思绕天涯。不肯画堂朱户，春风自在杨花。

>>宋词三百首卷二 
054临江仙--晏几道
梦后楼台高锁，酒醒帘暮低垂。去年春恨却来时，落花人独立，微雨燕双飞。
记得小蘋初见，两重心字罗衣。琵琶弦上说相思，当时明月在，曾照彩云归。

055蝶恋花--晏几道
梦入江南烟水路。行尽江南，不与离人遇。睡里消魂无说处。觉来惆怅消魂误。
欲尽此情书尺素。浮雁沉鱼，终了无凭据。却倚缓弦歌别绪。断肠移破秦筝柱。
　 
056蝶恋花--晏几道
醉别西楼醒不记,春梦秋云,聚散真容易。斜月半窗还少睡，画屏闲展吴山翠。
衣上酒痕诗里字,点点行行,总是凄凉意。红烛自怜无好计，夜寒空替人垂泪。
　 
057鹧鸪天--晏几道
彩袖殷勤捧玉钟，当年拚却醉颜红。舞低杨柳楼心月，歌尽桃花扇底风。
从别后，忆相逢，几回魂梦与君同。今宵剩把银釭照，犹恐相逢是梦中。

058鹧鸪天--晏几道
醉拍春衫惜旧香。天将离恨恼疏狂。年年陌上生秋草，日日楼中到夕阳。
云渺渺，水茫茫。征人归路许多长。相思本是无凭语，莫向花笺费泪行。

059生查子--晏几道 
金鞭美少年，去跃青骢马。牵系玉楼人，绣被春寒夜。
消息未归来，寒食梨花谢。无处说相思，背面秋千下。
　 
060生查子--晏几道 
关山魂梦长，塞雁音书少。两鬓可怜青，只为相思老。
归傍碧纱窗，说与人人道：真个别离难，不似相逢好。

061玉楼春--晏几道
东风又作无情计，艳粉娇红吹满地。碧楼帘影不遮愁，还似去年今日意。
谁知错管春残事，到处登临曾费泪。此时金盏直须深，看尽落花能几醉。
　 
062木兰花--晏几道
秋千院落重帘暮，彩笔闲来题绣户。墙头丹杏雨馀花，门外绿杨风后絮。
朝云信断知何处？应作襄王春梦去。紫骝认得旧游踪，嘶过画桥东畔路。
　 
063清平乐--晏几道 
留人不住，醉解兰舟去。一棹碧涛春水路，过尽晓莺啼处。　　
渡头杨柳青青，枝枝叶叶离情。此后锦书休寄，画楼云雨无凭。 

064阮郎归--晏几道
旧香残粉似当初，人情恨不如。一春犹有数行书，秋来书更疏。
衾凤冷，枕鸳孤，愁肠待酒舒。梦魂纵有也成虚，那堪和梦无。
　 
065阮郎归--晏几道
天边金掌露成霜，云随雁字长。　绿杯红袖趁重阳，人情似故乡。
兰佩紫，菊簪黄，殷勤理旧狂。　欲将沉醉换悲凉，清歌莫断肠。

066六么令--晏几道 
　　绿阴春尽，飞絮绕香阁。晚来翠眉宫样，巧把远山学。一寸狂心未说，
已向横波觉。　　　　　　　　　　　　　　　　　　　　　　　　　　　　　
　　 画帘遮匝，新翻曲妙，暗许闲人带偷掐。前度书多隐语，意浅愁难答。
不消红蜡，闲云归后，月在庭花旧阑角。　　　　　　　　　　　　　　　　　 

067御街行--晏几道 
　　街南绿树春饶絮，雪满游春路。树头花艳杂娇云，树底人家朱户。
北楼闲上，疏帘高卷，直见街南树。　　　　　　　　　　　　　　　　　　　　　
　　 阑干倚尽犹慵去，几度黄昏雨。晚春盘马踏青苔，曾傍绿阴深驻。
落花犹在，香屏空掩，人面知何处？　　　　　　　　　　　　　　　　　　　　　 

068虞美人--晏几道
曲阑干外天如水，昨夜还曾倚。初将明月比佳期，长向月圆时候、望人归。
罗衣著破前香在，旧意谁教攻。一春离恨懒调弦，犹有两行闲泪、宝筝前。
　 
069留春令--晏几道
画屏天畔，梦回依约，十洲云水。手捻红笺寄人书，写无限、伤春事。
别浦高楼曾漫倚，对江南千里。楼下分流水声中，有当日、凭高泪。 

070思远人--晏几道 
红叶黄花秋意晚，千里念行客。飞云过尽，归鸿无信，何处寄书得？ 
泪弹不尽临窗滴，就砚旋研墨。渐写到别来，此情深处，红笺为无色。 

071满庭芳--晏几道 
        南苑吹花，西楼题叶，故园欢事重重。凭阑秋思，闲记旧相逢。几处歌云梦雨，可怜便、汉水西东。
别来久，浅情未有，锦字系征鸿。
       年光还少味，开残槛菊，落尽溪桐。漫留得，尊前淡月西风。此恨谁堪共说，清愁付、绿酒杯中。
佳期在，归时待把，香袖看啼红。

072念奴娇·赤壁怀古--苏轼
       大江东去，浪淘尽，千古风流人物。故垒西边，人道是，三国周郎赤壁。
乱石穿空，惊涛拍岸，卷起千堆雪。江山如画，一时多少豪杰。
       遥想公瑾当年，小乔初嫁了，雄姿英发。羽扇纶巾，谈笑间，樯橹灰飞烟灭。
故国神游，多情应笑我，早生华发。人生如梦，一尊还酹江月。

073水调歌头·丙辰中秋，欢饮达旦，作此篇兼怀子由--苏轼
　　明月几时有，把酒问青天。不知天上宫阙，今夕是何年。我欲乘风归去。
惟恐琼楼玉宇，高处不胜寒，起舞弄清影，何似在人间。　　　　　　　　　
　　转朱阁，低绮户，照无眠。不应有恨，何事长向别时圆？人有悲欢离合，
月有阴睛圆缺，此事古难全。但愿人长久，千里共婵娟。 

074水龙吟·次韵章质夫《杨花词》--苏轼
　　似花还似非花，也无人惜从教坠。抛家傍路，思量却是，无情有思。
萦损柔肠，困酣娇眼，欲开还闭。梦随风万里，寻郎去处，又还被莺呼起。
　　不恨此花飞尽，恨西园、落红难缀。晓还雨过，遗踪何在？一池萍碎。
春色三分，二分尘土，一分流水。细看来不是杨花，点点是离人泪。 

075永遇乐·彭城夜宿燕子楼，梦盼盼，因作此词--苏轼
　　明月如霜，好风如水，清景无限。曲港跳鱼，圆荷泻璐，寂寞无人见。
紞如三鼓，铿然一叶，黯黯梦云惊断。夜茫茫、重寻无处，觉来小园行遍。
　　天涯倦客,山中归路,望断故园心眼。燕子楼空，佳人何在？空锁楼中燕。
古今如梦，何曾梦觉，但有旧欢新怨。异时对、黄楼夜景，为余浩叹。 

076洞仙歌--苏轼 
仆七岁时，见眉州老尼，姓朱，忘其名，年九十岁。自言尝随其师入蜀主孟昶宫中，一日大热，
蜀主与花蕊夫人夜纳凉摩诃池上，作一词，朱具能记之。今四十年，朱已死久矣，人无知此词者，
但记其首两句，暇日寻味，岂《洞仙歌》令乎？乃为足之云。
　　冰肌玉骨，自清凉无汗。水殿风来暗香满。绣帘开，一点明月窥人，
人未寝，倚枕钗横鬓乱。　　　　　　　　　　　　　　　　　　　　　　　　　
　　 起来携素手，庭户无声，时见疏星渡河汉。试问夜如何？夜已三更。
金波淡，玉绳低转。但屈指西风几时来？又不道流年暗中偷换。　　　　　　　　 

077卜算子·黄州定惠院寓居作--苏轼
缺月挂疏桐，漏断人初静。　谁见幽人独住来，飘渺孤鸿影。
惊起却回头，有恨无人省。　拣尽寒枝不肯栖，寂寞沙洲冷。 

078青玉案·送伯固归吴中--苏轼
　　三年枕上吴中路，遣黄犬，随君去。若到松江呼小渡，莫惊鸳鹭，
四桥尽是、老子经行处。
　　 辋川图上看春暮，常记高人右丞句。作个归期天定许，春衫犹是，
小蛮针线，曾湿西湖雨。 

079临江仙--苏轼 
夜饮东坡醒复醉,归来仿佛三更。家童鼻息已雷鸣,敲门都不应，倚杖听江声。
长恨此身非我有,何时忘却营营。夜阑风静彀纹平,小舟从此逝，江海寄余生。 

080定风波·三月七日，沙湖道中遇雨。雨具先去，同行皆狼狈，余独不觉。已而遂晴，故作此词。--苏轼 
莫听穿林打叶声，何妨吟啸且徐行。竹杖芒鞋轻胜马，谁怕！一蓑烟雨任平生。　　　　　　　　　　　　　　　　　　　　　　　　　　　　　　　
料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。　　　　　　　　　　　　　　　　　　　　　　　　　　　　 

081江城子·乙卯正月二十日夜记梦--苏轼
十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。
夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。

082木兰花令·次欧公西湖韵--苏轼
霜余已失长淮阔，空听潺潺清颖咽。佳人犹唱醉翁词，四十三年如电抹。
草头秋露流珠滑，三五盈盈还二八。与余同是识翁人，惟有西湖波底月！

083贺新郎--苏轼 
　　乳燕飞华屋。悄无人、桐阴转午，晚凉新浴。手弄生绡白团扇，扇手一时似玉。
渐困倚、孤眠清熟。帘外谁来推绣户？枉教人梦断瑶台曲。又却是，风敲竹。　　　　　　　　　　　　　　　　　　　　　　　　　　　　　　　
　　石榴半吐红巾蹙。待浮花浪蕊都尽，伴君幽独。秾艳一枝细看取，芳心千重似束。
又恐被、秋风惊绿。若待得君来向此，花前对酒不忍触。共粉泪，两簌簌。　　　　　　　　　　　　　　　　　　　　　　　　　　　　　　　 

084定风波·次高左藏使君韵--黄庭坚
万里黔中一漏天，屋居终日似乘船。及至重阳天也霁，催醉，鬼门关外蜀江前。
莫笑老翁犹气岸，君看，几人黄菊上华颠？戏马台南追两谢，驰射，风流犹拍古人肩。

085鹧鸪天·座中有眉山隐客史应之和前韵，即席答之--黄庭坚
黄菊枝头生晓寒。人生莫放酒杯干。风前横笛斜吹雨，醉里簪花倒著冠。 
身健在，且加餐。舞裙歌板尽清欢。黄花白发相牵挽，付与时人冷眼看。

086望海潮·洛阳怀古--秦观 
　　梅英疏淡，冰澌溶泄，东风暗换年华。金谷俊游，铜驼巷陌，新晴细履平沙。
长忆误随车，正絮翻蝶舞，芳思交加。柳下桃蹊，乱分春色到人家。　　
　　 西园夜饮鸣笳。有华灯碍月，飞盖妨花。兰苑未空，行人渐老，重来是事堪喈。
烟暝酒旗斜，但倚楼极目，时见栖鸦。无奈归心，暗随流水到天涯。　 

087八六子--秦观 
　　倚危亭，恨如芳草，萋萋剗尽还生。念柳外青骢别后，水边红袂分时，怆然暗惊。
无端天与娉婷。夜月一帘幽梦，春风十里柔情。　　　　　　　　　
　　怎奈何欢娱渐随流水，素弦声断，翠绡香减；那堪片片，飞花弄晚。蒙蒙残雨笼晴。
正销凝，黄鹂又啼数声。　　　　　　　　　　　　　　　　　　 

088满庭芳--秦观 
　　山抹微云，天粘衰草，画角声断谯门。暂停征棹，聊共引离尊。多少蓬莱旧事，
空回首，烟霭纷纷。斜阳外，寒鸦万点，流水绕孤村。　　　　　　　
　　 销魂、当此际，香囊暗解，罗带轻分。谩赢得青楼、薄倖名存。此去何时见也？
襟袖上、空惹啼痕。伤情处，高楼望断，灯火已黄昏。　　　　　　　 

089满庭芳--秦观 
　　晓色云开，春随人意，骤雨才过还晴。古台芳榭，飞燕蹴红英。舞困榆钱自落，
秋千外、绿水桥平。东风里，朱门映柳，低按小秦筝。　　　　　　　
　　 多情。行乐处，珠钿翠盖，玉辔红樱。渐酒空金榼，花困蓬瀛。豆蔻梢头旧恨，
十年梦、屈指堪惊。凭阑久，疏烟淡日，寂寞下芜城。　　　　　　　 

090减字木兰花--秦观 
天涯旧恨，独自凄凉人不问。　欲见回肠，断尽金炉小篆香。
黛蛾长敛，任是春风吹不展。　困倚危楼，过尽飞鸿字字愁。

091浣溪沙--秦观
漠漠轻寒上小楼，晓阴无赖似穷秋，淡烟流水画屏幽。
自在飞花轻似梦，无边丝雨细如愁，宝帘闲挂小银钩。
　 
092阮郎归--秦观
湘天风雨破寒初，深沉庭院虚。　丽谯吹罢小单于，迢迢清夜徂。
乡梦断，旅魂孤，峥嵘岁又除。　衡阳犹有雁传书，郴阳和雁无。
　 
093绿头鸭·咏月--晁元礼 
　　晚云收，淡天一片琉璃。烂银盘、来从海底，皓色千里澄辉。
莹无尘、素娥淡伫,静可数、丹桂参差。玉露初零,金风未澶，一年无似此佳时。
露坐久、疏萤时度，乌鹊正南飞。瑶台玲，阑干凭暖，欲下迟迟。　　　　　　　　　
　　念佳人、音尘别后,对此应解相思。最关情漏声正永,暗断肠、花阴偷移。
料得来宵，清光未减，阴睛天气又争知。共凝恋、如今别后，还是隔年期。
人强健，清尊素影，长愿相随。　　　　　　　　　　　　　　　　　　　　　 

094蝶恋花--赵令畤 
欲减罗衣寒未去,不卷珠帘,人在深深处。红杏枝头花几许？啼痕止恨清明雨。
尽日沉烟香一缕,宿酒醒迟,恼破春情绪。飞燕又将归信误，小屏风上西江路。

095蝶恋花--赵令畤
卷絮风头寒欲尽,坠粉飘香,日日红成阵。新酒又添残酒困，今春不减前春恨。
蝶去莺飞无处问,隔水高楼,望断双鱼信。恼乱横波秋一寸，斜阳只与黄昏近。

096清平乐--赵令畤
春风依旧，着意隋堤柳。搓得鹅几黄欲就，天气清明时候。 
去年紫陌青门，今宵雨云魂。断送一生憔悴，只消几个黄昏。

097水龙吟·次韵林圣予《惜春》--晁补之
        问春何苦勿勿,带风伴雨如驰骤。幽葩细萼,小园低槛，壅培未就。吹尽繁红，
占春长久，不如垂柳。算春长不老,人愁春老,愁只是、人间有。
       春恨十常八九，忍轻孤、芳醪经口。那知自是、桃花结子，不因春瘦。世上功名，
老来风味，春归时候。最多情犹有，尊前青眼，相逢依旧。

>>宋词三百首卷三
098忆少年·别历下--晁补之
无穷官柳，无情画舸，无垠行客。南山尚相送，只离城人隔。    
罨画园林溪绀碧，算重来、尽成陈迹。　刘郎如此，况桃花颜色。
　
099洞仙歌·泗州中秋作--晁补之
        青烟幂处，碧海飞金镜。水夜闲阶卧桂影。露凉时，零乱多少寒螀，神京远，惟有蓝桥路近。
        水晶帘不下，云母屏开，冷浸佳人淡脂粉。待都将许多明，付与金尊，投晓共流霞倾荆。
更携取床上南楼，看玉做人间，素秋千顷。 

100临江仙--晁补之
忆昔西池池上饮,年年多少欢娱。别来不寄一行书，寻常相见了,犹道不如初。
安稳锦衾今夜梦,月明好渡江湖。相思休问定何如？情知春去后,管得落花无。
  
101虞美人--舒亶
芙蓉落尽天涵水，日暮沧波起。背飞双燕贴云寒，独问小楼东畔倚阑看。
浮生只合尊前老，雪满长安道。故人早晚上高台，寄我江南春色一枝梅。

102渔家傲--朱服 
小雨纤纤风细细，万家杨柳青烟里。恋树湿花飞不起，秋无际，和春付与东流水。
九十光阴能有几？金龟解尽留无计。寄语东阳沽酒市，拚一醉，而今乐事他年泪。 

103惜分飞·富阳僧舍作别语赠妓琼芳--毛滂
泪湿阑干花著露，愁到眉峰碧聚。此恨平分取，更无言语空相觑。
断雨残云无意绪，寂寞朝朝暮暮。今夜山深处，断魂分付潮回去。
  
104菩萨蛮--陈克
赤阑桥尽香街直，笼街细柳娇无力。金碧上青空，花晴帘影红。
黄衫飞白马，日日青楼下。醉眼不逢人，午香吹暗尘。        
  
105菩萨蛮--陈克
绿芜墙绕青苔院，中庭日淡芭蕉卷。蝴蝶上阶飞，烘帘自在垂。 
玉钩双语燕，宝甃杨花转。几处簸钱声，绿窗春睡轻。           
　
106洞仙歌·一年春物，惟梅柳间意味最深。至莺花烂漫时，则春已衰迟，使人无复新意。予作《洞仙歌》，使探春者歌之，无后时之悔。--李元膺 
　　雪云散尽，放晓睛庭院。杨柳于人便青眼。更风流多处，一点梅心，相映远，约略颦轻笑浅。　　
        一年春好处，不在浓芳，小艳疏香最娇软。到清明时候，百紫千红花正乱，已失春风一半。
早占取、韶光共追游，但莫管春寒，醉红白暖。 

107青门饮·寄宠人--时彦 
　　胡马嘶风，汉旗翻雪，彤云又吐，一竿残照。古木连空，乱山无数，行尽暮沙衰草。
星斗横幽馆，夜无眠灯花空老。雾浓香鸭，冰凝泪烛，霜天难晓。
　   长记小妆才老，一杯未尽，离怀多少。醉里秋波，梦中朝雨，都是醒时烦恼。
料有牵情处，忍思量、耳边曾道。基时跃马归来，认得迎门轻笑。　　　 

108谢池春--李之仪 
　  残寒消尽，疏雨过、清明后。花径款馀红，风沼萦新皱。乳燕穿庭户，飞絮沾襟袖。
正佳时仍晚昼，著人滋味，真个浓如酒。
　　频移带眼，空只恁厌厌瘦。不见又思量，见了还依旧，为问频相见，何以长相守。
天不老，人未偶，分付庭前柳。 

109卜算子--李之仪 
我住长江头，君住长江尾；日日思君不见君，共饮长江水。  
此水几时休？此恨何时已？只愿君心似我心，定不负相思意。 

110瑞龙吟--周邦彦 
　　章台路,还见褪粉梅梢,试花桃树。音音坊陌人家，定巢燕子，归来旧处。
黯凝伫,因念个人痴小,乍窥门户。侵晨浅约宫黄，障风映袖，盈盈笑语。
前度刘郎重到，访邻寻里，同时歌舞，惟有旧家秋娘，声价如故。
　　吟笺赋笔，犹记燕台句。知谁伴,名园露饮,东城闲步？事与孤鸿去，探春尽是，
伤离意绪。官柳低金缕,归骑晚、纤纤池塘飞雨。断肠院落,一帘风絮。 
　
111风流子--周邦彦 
　　新绿小池塘,风帘动、碎影舞斜阳。羡金屋去来,旧时巢燕；土花缭绕，前度莓墙。
绣阁里、凤帏深几许？听得理丝簧。欲说又休,虑乘芳信,未歌先噎，愁近清商。
　　遥知新妆了，开朱户、应自待月西厢。最苦梦魂，今宵不到伊行。问甚时说与，
佳音密耗，寄将秦镜，偷换韩香？天便教人，霎时厮见何妨！ 

112兰陵王·柳--周邦彦 
　　柳阴直，烟里丝丝弄碧。隋堤上，曾见几番。拂水飘绵送行色。登临望故国，谁识京华倦客？
长亭路，年去岁来，应折柔条过千尺。闲寻旧踪迹，又酒趁哀弦，灯照离席。
　　梨花榆火催寒食。愁一箭风快,半篙波暖。回头迢递便数驿,望人在天北。
       凄恻，恨堆积。渐别浦萦回,津堠岑寂,斜阳冉冉春无极。念月榭携手，露桥闻笛。
沉思前事，似梦里，泪暗滴。 
　
113琐窗寒--周邦彦 
　　暗柳啼鸦，单衣伫立，小帘朱户。桐花半亩，静锁一庭愁雨。洒空阶、夜阑未休，故人剪烛西窗语。
似楚江暝宿，风灯零乱，少年羁旅。
　　迟暮，嬉游处。正店舍无烟，禁城百五。旗亭唤酒，付与高阳俦侣。想东园桃李自春，小唇秀靥今在否？
到归时、定有残英，待客携尊俎。 

114六丑·蔷薇谢后作--周邦彦
　　正单衣试酒，怅客里、光阴虚掷。愿春暂留，春归如过翼，一去无迹。为问花何在？夜来风雨，葬楚宫倾国。
钗钿堕处遗香泽。乱点桃蹊，轻翻柳陌。多情为谁追惜？但蜂媒蝶使，时叩窗隔。
　　东园岑寂，渐蒙笼暗碧。静遶饒珍丛底，成叹息。长条故惹行客。似牵衣待话，别情无极。
残英小、强簪巾帻。终不似一朵钗头颤袅，向人欹侧。漂流处莫趁潮汐。恐断红、尚有相思字，何由见得？ 

115夜飞鹊--周邦彦 
　　河桥送人处,凉夜何其。斜月远坠馀辉。铜盘烛泪已流尽,霏霏凉露沾衣。
相将散离会，探风前津鼓，树沙参旗。花骢会意，纵扬鞭、亦自行迟。
　　迢递路回清野，人语渐无闻，空带愁归。何意重经前地,遗钿不见,斜径都迷。
兔葵燕麦，向斜阳欲与人齐。但徘徊班草，欷歔酹酒，极望天西。 

116满庭芳·夏日溧水无想山作--周邦彦
　　风老莺雏，雨肥梅子，午阴嘉树清圆。地卑山近，衣润费炉烟。人静乌鸢自乐，小桥外、新绿溅溅。
凭阑久，黄芦苦竹，疑泛九江船。
　　年年，如社燕，飘流瀚海，来寄修椽。且莫思身外，长近尊前。憔悴江南倦客，不堪听、急管繁弦。
歌筵畔，先安簟枕，容我醉时眠。 

117过秦楼--周邦彦 
　　水浴清蟾，叶喧凉吹，巷陌马声初断。闲依露井， 笑扑流萤， 惹破画罗轻扇。人静夜久凭阑，
愁不归眠，立残更箭。叹年华一瞬，人今千里，梦沉书远。
　　空见说、鬓怯琼梳，容清金镜，渐懒趁时匀染。海风地溽，虹雨苔滋，一架舞红都变。
谁信无聊为伊，才减江淹，情伤荀倩。但明河影下，还看稀星数点。 

118花犯·梅花--周邦彦 
　　粉墙低，梅花照眼，依然旧风味。露痕轻缀，疑净洗铅华，无限佳丽。去年胜赏曾孤倚，冰盘同燕喜。
更可惜、雪中高树，香篝熏素被。
　　今年对花最匆匆，相逢似有恨，依依愁悴。吟望久，青苔上，旋看飞坠。相将见、脆圆荐酒，
人正在、空江烟浪里。但梦想、一枝潇洒，黄昏斜照水。 

119大酺--周邦彦 
　　对宿烟收,春禽静,飞雨时鸣高屋。墙头青玉旆，洗铅霜都尽，嫩梢相触。润逼琴丝,寒侵枕障,
虫网吹粘帘竹。邮亭无人处，听檐声不断，困眠初熟。奈愁极频惊，梦轻难记，自怜幽独。
　　行人归意速，最先念、流潦妨车毂。怎奈向兰成憔悴，卫玠清羸，等闲时易伤自心目。未怪平阳客，
双泪落、笛中哀曲。况萧索、青芜国，红糁铺地，门外荆桃如菽。夜游共谁秉烛？ 

120解语花·上元 --周邦彦
　　风销绛蜡，露浥红莲，灯市光相射。桂华流瓦，纤云散、耿耿素娥欲下。衣裳淡雅，看楚女纤腰一把。
箫鼓喧，人影参差，满路飘香麝。
　　因念都城放夜，望千门如画，嬉笑游冶。钿车罗帕，相逢处、自有暗尘遂马。年光是也，唯只见旧情衰谢。
清漏移，飞盖归来，从舞休歌罢。 

121蝶恋花--周邦彦 
月皎惊乌栖不定,更漏将阑,轳辘牵金井。唤起两眸清炯炯，泪花落枕红绵冷。
执手霜风吹鬓影。去意徊徨,别语愁难听。楼上阑干横斗柄,露寒人远鸡相应。 

122解连环--周邦彦 
　　怨怀无托，嗟情人断绝，信音辽邈。纵妙手、能解连环，似风散雨收，雾轻云薄。燕子楼空，
暗尘锁、一床弦索。想移根换叶，尽是旧时手种红药。　
　　汀洲渐生杜若，料舟依岸曲，人在天角。漫记得当日音书，把闲语闲言，待总烧却。水驿春回，
望寄我、江南梅萼。拚今生、对花对酒，为伊泪落。　 

123拜星月慢--周邦彦 
　　夜色催更，清尘收露，小曲幽坊月暗。竹槛灯窗，识秋娘庭院。笑相遇，似觉琼枝玉树相倚，
暖日明霞光烂。水盼兰情，总平生稀见。
　　画图中、旧识春风面，谁知道自到瑶台畔。眷恋雨润云温，苦惊风吹散。念荒寒寄宿无人馆，
重门闭，败壁秋虫叹。怎奈向一缕相思，隔溪山不断。　 

124关河令--周邦彦 
秋阴里，睛渐向暝，变一庭凄冷。伫听寒声，云深无雁影。
更深人去寂静，但照壁孤灯相映。酒已都醒，如何清夜永？ 

125绮寮怨--周邦彦 
　　上马人扶残醉，晓风吹未醒。映水曲、翠瓦朱檐垂杨里，乍见津亭。当时曾题败壁，蛛丝罩、淡墨苔晕青。
念去来岁月如流，徘徊久、叹息愁思盈。　
　　去年倦寻路程，江陵旧事，何曾再问杨琼。旧曲凄清，敛愁黛、与谁听？尊前故人如在，想念我、最关情。
何须渭城，歌声未尽处，先泪零。 

126尉迟杯--周邦彦 
　　隋堤路,渐日晚、密霭生深树。阴阴淡月笼沙,还宿河桥深处。无情画舸，都不管、烟波隔前浦。
等行人、醉拥重衾，载将离恨归去。
　　因思旧客京华,长偎傍疏林小槛欢聚。冶叶倡条俱相识,仍惯见珠歌翠舞。如今向、渔村水驿，
夜如岁、焚香独自语。有何人,念我无聊,梦魂凝想鸳侣。 

127西河·金陵怀古--周邦彦
　　佳丽地，南朝盛事谁记？山围故国，绕清江髻鬟对起。怒涛寂寞打孤城，风樯遥度天际。
断崖树、犹倒倚，莫愁艇子谁系？
　　空余旧迹，郁苍苍雾沉半垒。夜深月过女墙来，伤心东望淮水。酒旗戏鼓甚处市？想依稀王谢邻里，
燕子不知何世，向寻常巷陌人家相对，如说兴亡斜阳里。 

128瑞鹤仙--周邦彦 
　　悄郊原带郭，行路永、客去车尘漠漠。斜阳映山落，敛馀红犹恋，孤城阑角。凌波步弱，
过短亭、何用素约。有流莺劝我，重解绣鞍，缓引春酌。　　
　　不记归时早暮，上马谁扶，醒眠朱阁，惊飙动幕，扶残醉，绕红药。叹西园，已是花深无地，
东风何事又恶？任流光过却，犹喜洞天自乐。 

129浪淘沙慢--周邦彦 
　　晓阴重，霜凋岸草，雾隐城堞。南陌脂车待发，东门帐饮乍阕。正拂面、垂扬堪揽结。掩红泪、玉手亲折。
念汉浦离鸿去何许，经时信音绝。
　　情切。望中地远天阔。向露冷风清无人处，耿耿寒漏咽。嗟万事难忘，唯是轻别。翠尊未竭，
凭断云、留取西楼残月。
　　罗带光销纹衾叠。连环解、旧香顿歇。怨歌永、琼壶敲尽缺。恨春去、不与人期，弄夜色、空馀满地梨花雪。 

130浪淘沙慢--周邦彦 
　　万叶战，秋声露结，雁度沙碛。细草和烟尚绿，遥山向晚更碧。见隐隐、云边新月白。映落照、帘幕千家，
听数声、何处倚楼笛？装点尽秋色。
　　脉脉。旅情暗自消释。念珠玉、临水犹悲感，何况天涯客？忆少年歌酒，当时踪迹。岁华易老，
衣带宽、懊恼心肠终窄。
　　飞散后、风流人阻。兰桥约、怅恨路隔。马蹄过、犹嘶旧巷陌。叹往事、一一堪伤，旷望极。凝思又把阑干拍。 

131应天长·寒食--周邦彦
　　条风布暖，霏雾弄晴，池台遍暖春色。正是夜堂无月，沈沈暗寒食。梁间燕，社前客，似笑我、闭门愁寂。
乱花过，隔院芸香，满地狼籍。
　　长记那回时，邂逅相逢，郊外驻油壁。又见汉宫传烛，飞烟五侯宅。青青草，迷路陌，强载酒、细寻前迹。
市桥远，柳下人家，犹自相识。

>>宋词三百首卷四
132夜游宫--周邦彦 
叶下斜阳照水，卷轻浪、沉沉千里。桥上酸风射眸子。立多时，看黄昏灯火市。　　　　　　　　　　　　　　　　　　　　　　　　　　　　　　　
古屋寒窗底，听几片、井桐飞坠。不恋单衾再三起。有谁知，为萧娘书一纸？　　　　　　　　　　　　　　　　　　　　　　　　　　　　　　　　 

133更漏子--贺铸
上东门，门外柳，赠别每烦纤手。一叶落，几番秋，江南独倚楼。
曲阑干，凝伫久，薄暮更堪搔首。无际恨，见闲愁，侵寻天尽头。

134青玉案--贺铸 
凌波不过横塘路，但目送、芳尘去。锦瑟华年谁与度？月桥花院，琐窗朱户，只有春知处。　　　　　　　　　　　　　　　　　　　　　　　　　　
飞云冉冉蘅皋暮，彩笔新题断肠句。试问闲愁都几许？一川烟草，满城风絮，梅子黄时雨。　　　　　　　　　　　　　　　　　　　　　　　　　　 

135感皇恩--贺铸 
兰芷满汀洲，游丝横路。罗袜尘生步迎顾，整鬟颦黛，脉脉两情难语。细风吹柳絮、人南渡。　　　　　　　　　　　　　　　　　　　　　　　　　
回首旧游，山无重数。花底深、朱户何处？半黄梅子，向晚一帘疏雨。断魂分付与、春将去。　　　　　　　　　　　　　　　　　　　　　　　　　 

136薄幸--贺铸 
　　淡妆多态，更的的、频回眄睐。便认得琴心先许，欲绾合双带。记画堂、风月逢迎，
轻颦浅笑娇无奈。向睡鸭炉边，翔鸳屏里，羞把香罗暗解。　　　
　　 自过了烧灯后，都不见踏青挑菜。几回凭双燕，丁宁深意，往来却恨重帘碍。约何时再，
正春浓酒困，人闲昼永无聊赖。厌厌睡起，犹有花梢日在。　 

137浣溪沙--贺铸 
不信芳春厌老人，老人几度送馀春，惜春行乐莫辞频。
巧笑艳歌皆我意，恼花颠酒拼君瞋，物情惟有醉中真。 

138浣溪沙--贺铸 
楼角初消一缕霞，淡黄杨柳暗栖鸦，玉人和月摘梅花。
笑捻粉香归洞户，更垂帘幕护窗纱，东风寒似夜来些。 

139石州慢--贺铸 
　　薄雨收寒，斜照弄晴，春意空阔。长亭柳色才黄，远客一枝先折。烟横水漫，
映带几点归鸿，平沙消尽龙沙雪。犹记出关来，恰而今时节。　　　　　
　　 将发，画楼芳酒，红泪清歌，便成轻别。回首经年，杳杳音尘都绝。欲知方寸，
共有几许新愁？芭蕉不展丁香结。枉望断天涯，两厌厌风月。　　　　 

140蝶恋花--贺铸 
几许伤春春复暮,杨柳清阴,偏碍游丝度。天际小山桃叶步，白蘋花满湔裙处。
竟日微吟长短句,帘影灯昏,心寄胡琴语。数点雨声风约住，朦胧淡月云来去。 

141天门谣·登采石蛾眉亭 --贺铸
牛渚天门险，限南北、七雄豪占。清雾敛，与闲人登览。 
待月上潮，平波滟滟，塞管轻吹新阿滥。风满槛，历历数、西州更点。 

142伴云来·天香--贺铸 
　　烟络横林，山沉远照，迤逦黄昏钟鼓。烛映帘栊，蛩催机杼，共苦清秋风露。
不眠思妇，齐应和、几声砧杵。惊动天涯倦宦，骎骎岁华行暮。　　　
　　 当年酒狂自负，谓东君、以春相付。流浪征骖北道，客樯南浦，幽恨无人晤语。
赖明月曾知旧游处，好伴云来，还将梦去。　　　　　　　　　　　　 

143望湘人--贺铸 
　　厌莺声到枕，花气动帘，醉魂愁相半。被惜余熏，带惊剩眼，几许伤春春晚。
泪竹痕鲜，佩兰香老，湘天浓暖。记小江风月佳时，屡约非烟游伴。　　
　　 须信鸾弦易断，奈云和再鼓，曲中人远。认罗袜无踪，旧处弄波清浅。青翰棹舣，
白蘋洲畔，尽目临皋飞观。不解寄、一字相思，幸有归来双燕。　　 

144绿头鸭--贺铸 
　　玉人家，画楼珠箔临津。托微风彩箫流怨，断肠马上曾闻。宴堂开、艳妆丝里，
调琴思、认歌颦。麝蜡烟浓，玉莲漏短，更衣不待酒初醺。绣屏掩、枕鸳相就，
香气渐暾暾。回廊影、疏钟淡月，几许消魂？　　　　　　　　　　
　　 翠钗分、银笺封泪，舞鞋从此生尘。任兰舟载将离恨，转南浦、北西醺。
记取明年，蔷薇谢后，佳期应未误行云。凤城远、楚梅香嫩，先寄一枝春。青门外，
只凭芳草，寻访郎君。　　　　　　　　　　　　　　　　　　　　　 

145石州慢--张元干 
　　寒水依痕，春意渐回，沙际烟阔。溪梅睛照生香，冷蕊数枝争发。天涯旧恨，
试看几许消魂？长亭门外山重叠。不尽眼中青，是愁来时节。　　　　　
　　 情切，画楼深闭，想见东风，暗消肌雪。孤负枕前云雨，尊前花月。心期切处，
更有多少凄凉，殷勤留在归时说。到得再相逢，恰经年离别。　　　　 

146兰陵王--张元干 
　　卷珠箔，朝雨轻阴乍阁。阑干外、烟柳弄睛，芳草侵阶映红药。东风妒花恶，
吹落梢头嫩萼。屏山掩、沉水倦熏，中酒心情怯杯勺。　　　　　　　　
　　 寻思旧京洛，正年少疏狂，歌笑迷著。障泥油壁催梳掠，曾驰道同载，上林携手，
灯夜初过早共约，又争信飘泊。　　　　　　　　　　　　　　　　
　　 寂寞，念行乐。甚粉淡衣襟，音断弦索，琼枝壁月春如昨。怅别华表，那回双鹤。
相思除是，向醉里、暂忘却。　　　　　　　　　　　　　　　　　 

147贺新郎--叶梦得 
　　睡起流莺语，掩苍苔，房栊向晚，乱红无数。吹尽残花无人见，惟有垂杨自舞。
渐暖霭、初回轻暑，宝扇重寻明月影，暗尘侵、上有乘鸾女。惊旧恨，遽如许。　　　　　　　　　　　　　　　　　　　　　　　　　　　　　　
　　 江南梦断横江渚。浪粘天、葡萄涨绿，半空烟雨。无限楼前沧波意，谁采频花寄取？
但怅望、兰舟容与，万里云帆何时到？送孤鸿、目断千山阻。谁为我，唱金缕。　　　　　　　　　　　　　　　　　　　　　　　　　　　　 
　
148虞美人·雨后同干誉才卿置酒来禽花下作--叶梦得 
落花已作风前舞，又送黄昏雨。晓来庭院半残红，惟有游丝，千丈袅晴空。
殷勤花下同携手，更尽杯中酒。美人不用敛蛾眉，我亦多情，无奈酒阑时。 

149点绛唇--汪藻 
新月娟娟，夜寒江静山衔斗。起来搔首，梅影横窗瘦。 
好个霜天，闲却传杯手。君知否？乱鸦啼后，归兴浓如酒。 

150喜迁莺·晓行--刘一生
　　晓光催角，听宿鸟未惊，邻鸡先觉。 迤逦烟村， 马嘶人起，残月尚穿林薄。
泪痕带霜微凝，酒力冲寒犹弱。叹倦客，悄不禁重染，风尘京洛。　　　
　　 追念人别后，心事万重，难觅孤鸿托。翠幌娇深，曲屏香暖，争念岁华飘泊。
怨月恨花烦恼，不是不曾经著。者情味、望一成消减，新来还恶。　　　 

151高阳台·除夕--韩疁
　　频听银签，重然绛蜡，年华衮衮惊心。饯旧迎新，能消几刻光阴？老来可惯通宵饮？
待不眠、还怕寒侵。掩清尊、多谢梅花，伴我微吟。　　　　　　
　　 邻娃已试春妆了，更蜂腰簇翠，燕股横金。句引东风，也知芳思难禁。朱颜那有年年好，
逞艳游、赢取如今。恣登临、残雪楼台，迟日园林。　　　　 

152汉宫春--李邴 
　　潇洒江梅,向竹梢疏处,横两三枝。东君也不爱惜，雪压霜欺。无情燕子，怕春寒、轻失花期。
却是有、年年塞雁，归来曾见开时。　　　　　　　　　
　　 清浅小溪如练，问玉堂何似，茅舍疏篱？伤心故人去后、冷落新诗。微云淡月，对江天、分付他谁。
空自忆、清香未减，风流不在人知。　　　　　　 

153临江仙--陈与义 
高咏楚词酬午日，天涯节序匆匆。榴花不似舞裙红,无人知此意,歌罢满帘风。
万事一身伤老矣，戎葵凝笑墙东。酒杯深浅去年同,试浇桥下水,今夕到湘中。 

154临江仙·夜登小阁忆洛中旧游--陈与义
忆昔午桥桥上饮,坐中多是豪英。长沟流月去无声，杏花疏影里,吹笛到天明。
二十馀年如一梦,此身虽在堪惊，头登小阁看新晴。古今多少事,渔唱起三更。 

155苏武慢--蔡伸 
　　雁落平沙，烟笼寒冰，古垒鸣笳声断。青山隐隐，败叶萧萧，天际暝鸦零乱。
楼上黄昏,片帆千里归程,年华将晚。望碧云空暮，佳人何处？梦魂俱远。
　　 忆旧游，邃馆朱扉，小园香径，尚想桃花人面。书盈锦轴，恨满金徽，难写寸心幽怨。
两地离愁，一尊芳酒，凄凉危栏倚遍。尽迟留，凭仗西风，吹干泪眼。 

156柳梢青--蔡伸 
数声鶗鳺，可怜又是、春归时节。满面东风，海棠铺绣，梨花飘雪。 
丁香露泣残枝，算未比、愁肠寸结。自是休文，多情多感，不干风月。 
　
157鹧鸪天--周紫芝 
一点残釭欲尽时，乍凉秋气满屏帏。梧桐叶上三更雨，叶叶声声是别离。
调宝瑟，拨金猊，那时同唱鹧鸪词。如今风雨西楼夜，不听清歌也垂泪。 

158踏沙行--周紫芝 
情似游丝，人如飞絮，泪珠阁定空相觑。一溪烟柳万丝垂，无因系得兰舟住。
烟过斜阳，草迷烟渚，如今已是愁无数。明朝且做莫思量，如何过得今宵去。 

159帝台春--李甲 
　　芳草碧色，萋萋便南陌。暖絮乱红，也似知人，春愁无力。忆得盈盈拾翠侣，
共携赏、凤城寒食。　　　　　　　　　　　　　　　　　 
　　 到今来，海角逢春，天涯为客。愁旋释，还似织；泪暗则，而今已拚了，
忘则怎生便忘得。又还问鳞鸿，试重寻消息。　　　　　　　　　　　　　　 

160忆王孙·春词--李重元 
　　萋萋芳草忆王孙，柳外楼高空断魂，杜宇声声不忍闻。欲黄昏，雨打梨花深闭门。 

161忆秦娥--万俟咏 
千里草，萋萋尽处遥山小。遥山小，行人远似，此山多少？ 
天若有情天亦老，此情说便说不了。说不了，一声唤起，又惊春晓。 

162三台·清明应制 --万俟咏
　　见梨花初带夜月，海棠半含朝雨。内苑春、不禁过青门，御沟涨、潜通南浦。东风静，
细柳垂金缕，望凤阙非烟非雾。好时代、朝野多欢，遍九陌、太平箫鼓。乍莺儿百啭断续，
燕子飞来飞去。近绿水、台榭映秋千，斗草聚、双双游女。　　　　　　　　　　　　　　　　　　　　　　　　　　　　　　
　　饧香更、酒冷踏青路；会暗识、夭桃朱户。向晚骤、宝马雕鞍，醉襟惹、乱花飞絮。
正轻寒轻暖漏水，半阴半晴云暮。禁火天、已是试新妆，岁华到、三分佳处。清明看、
汉蜡传宫炬，散翠烟、飞入槐府。敛兵卫、阊阖门开，住传宣、又还休务。　　　　　　　　　　　　　　　　　　　　　　　　　　 

163二郎神--徐伸 
　　闷来弹鹊，又搅碎、一帘花影。漫试著春衫，还思纤手，熏彻金猊烬冷。动是愁端如何向？
但怪得新来多病。嗟旧日沈腰，如今潘鬓，怎堪临镜？重省别时泪湿，罗衣犹凝。　　　　　　　　　　　　　　　　　　　　　　　　
　　 料为我厌厌，日高慵起，账托春醒未醒。雁足不来，马蹄难驻，门掩一庭芳景。
空伫立，尽日阑干，倚遍昼长人静。　　　　　　　　　　　　　　　 

164江神子慢--田为 
　　玉台挂秋月，铅素浅、梅花傅香雪。冰姿洁，金莲衬、小小凌波罗袜。雨初歇，楼外孤鸿声渐远，
远山外行人音信绝。此恨对语犹难，那堪更寄书说。
　　 教人红消翠减，觉衣宽金缕，都为轻别。太情切，消魂处画角黄昏时节。声呜咽。落尽庭花草，
春去也。银蟾迥，无情圆又缺。恨伊不似馀香，惹鸳鸯结。　　　　　　　　　　　　　　　　　　　　　　　　　　　　　　　　 

165蓦山溪·梅--曹组 
　　洗妆真态，不作铅花御。竹外一枝斜，想佳人、天寒日暮。黄昏院落，无处着清香，风细细，雪垂垂，
何况江头路。　　　　　　　　　　　　　　　
　　 月边疏影，梦到消魂处。结子欲黄时，又须作、廉纤细雨。孤芳一世，供断有情愁，消瘦损，东阳也，
试问花知否？　　　　　　　　　　　　　　　
　 
166蓦山溪--间子翚 
　　浮烟冷雨，今日还重九。秋去又秋来，但黄花、年年如旧。平台戏马，无处问英雄；茅舍底，竹篱东，
伫立时搔首。　　　　　　　　　　　　　　　
　　 客来何有？草草三杯酒。一醉万缘空，莫贪伊、金印如斗。病翁老矣，谁共赋归来？芟垅麦，网溪鱼，
未落他人后。　　　　　　　　　　　　　　　 

167贺新郎·春情--李玉 
　　篆缕消金鼎。醉沉沉、庭阴转午，画堂人静。芳草王孙知何处？惟有杨花糁径。渐玉枕、腾腾春醒，
帘外残红春已透，镇无聊、殢酒厌厌病。云鬓乱，未忺整。　　　　　　　　　　　　　　　　　　　　　　　　　　　　　　
　　 江南旧事休重省，遍天涯寻消问息，断鸿难倩。月满西楼凭阑久，依旧归期未定。又只恐、瓶沉金井。
嘶骑不来银烛暗，枉教人立尽梧桐影。谁伴我，对鸾镜。　　　　　　　　　　　　　　　　　　　　　　　　　　　　　　 

168烛影摇红·题安陆浮云楼--廖世美
　　霭霭春空，画楼森耸凌云渚。紫薇登览最关情，绝妙夸能赋。惆怅相思迟暮，记当日、朱阑共语。
塞鸿难问，崖柳何穷，别愁纷絮。　　　　　　　　
　　 催促年光，旧来流水知何处？断肠何必更残阳，极目伤平楚。晚霁波声带雨。悄无人、舟横野渡。
数峰江上，芳草天涯，参差烟树。　　　　　　　　 

169薄幸--吕滨老 
　　青楼春晚，昼寂寂、梳匀又懒。乍听得、鸦啼莺哢，惹起新愁无限。记年时偷掷春心，花前隔雾遥相见。
便角枕题诗，宝钗贳酒，共醉青苔深院。　　
　　 怎忘得、回廊下，携手处、花明月满。如今但暮雨，蜂愁蝶恨，小窗闲对芭蕉展。却谁拘管？尽无言、
闲品秦筝，泪满参差雁。腰肢渐小，心与杨花共远。　 

>>宋词三百首卷五
170南浦--鲁逸仲 
　　风悲画角，听单于、三弄落谯门。投宿骎骎征骑，飞雪满孤村。酒市渐阑灯火，正敲窗、乱叶舞纷纷。
送数声惊雁，乍离烟水，嘹唳度寒云。　　　　
　　 好在半胧淡月，到如今、无处不消魂。故国梅花归梦，愁损绿罗裙。为问暗香闲艳，也相思、万点付啼痕。
算翠屏应是，两眉馀恨倚黄昏。　　　　　 

171满江红--岳飞 
　　怒发冲寇，凭阑处、潇潇雨歇。抬望眼、仰天长啸，壮怀激烈。三十功名尘与土，八千里路云和月。莫等闲、
白了少年头，空悲切。　　　　　　　　
　　 靖康耻，犹未雪；臣子憾，何时灭。驾长车踏破、贺兰山缺。壮志饥餐胡虏肉，笑谈渴饮匈奴血。待从头、
收拾旧山河，朝天阙。　　　　　　　　　 

172烛影摇红·上元有怀--张抡
　　双阙中天，凤楼十二春寒浅。去年元夜奉宸游，曾侍瑶池宴。玉殿珠帘尽卷，拥群仙、蓬壶阆苑。五云深处，
万烛光中，揭天丝管。　　　　　　　　
　　 驰隙流年，恍如一瞬星霜换。今宵谁念泣孤臣，回首长安远。可是尘缘未断，漫惆怅、华胥梦短。满怀幽恨，
数点寒灯，几声归雁。　　　　　　　　 

173水龙吟--程垓 
　　夜来风雨匆匆，故园定是花无几。愁多怨极，等闲孤负，一年芳意。柳困桃慵，杏青梅小，对人容易。
算好春长在，好花长见，原只是、人憔悴。　　
　　 回首池南旧事，恨星星、不堪重记。如今但有，看花老眼，伤时清泪。不怕逢花瘦，只愁怕、老来风味。
待繁红乱处，留云借月，也须拚醉。　　　　 

174六州歌头--张孝祥 
　长淮望断，关塞莽然平。征尘暗，霜风劲，悄边声。黯消凝，追想当年事，殆天数，非人力；洙泗上，弦歌地，亦膻腥。
隔水毡乡，落日牛羊下，区脱纵横。看名王宵猎，骑火一川明，笳鼓悲鸣，遣人惊。　　　　　　　　　　　
　 念腰间箭，匣中剑，空埃蠹，竟何成！时易失，心徒壮，岁将零，渺神京。干羽方怀远，静烽燧，且休兵。冠盖使，
纷驰鹜，若为情？闻道中原遗老，常南望翠葆霓旌。使行人到此，忠愤气填膺，有泪如倾。　　　　　　　　　　 

175念奴娇·过洞庭--张孝祥 
　　洞庭青草，近中秋、更无一点风色。玉界琼田三万顷，著我扁舟一叶。素月分辉，银河共影，表里俱澄澈。怡然心会，
妙处难与君说。　　　　　　　
　　 应念岭海经年,孤光自照,肝胆皆冰雪。短发萧骚襟袖冷，稳泛沧浪空阔。尽挹西江，细斟北斗，万象为宾客。扣舷独啸，
不知今夕何夕！　　　　　　 

176六州歌头--韩元吉 
　　东风著意，先上小桃枝。红粉腻，娇如醉，倚朱扉。记年时，隐映新生妆面，临水岸，春将半，云日暖，斜桥转，夹城西。
草软莎平，跋马垂杨渡，玉勒争嘶。　　　　　　　　　　　　　　　　　　　　　　　　　　　　　　
　　 认蛾眉，凝笑脸，薄拂燕脂，绣户曾窥，恨依依。共携手处，香如雾，红随步，怨春迟。消瘦损，凭谁问？只花知，泪空垂。
旧日堂前燕，和烟雨又双飞。人自老，春长暮霭，目断武陵溪，往事难追。　　　　　　　　　　　　 

177好事近--韩元吉 
凝碧旧池头，一听管弦凄切。多少梨园声在，总不堪华发。 
杏花无处避春愁，也傍野烟发。惟有御沟声断，似知人呜咽。 

178瑞鹤仙--袁去华 
　　郊原初过雨，风数叶零乱，风定犹舞。斜阳挂深树，映浓愁浅黛。遥山媚妩。来时旧路，尚岩花、娇黄半吐。到今日惟有、
溪边流水，见人如故。　　
　　 无语，邮亭深静，下马还寻，旧曾题处。无聊倦旅，伤离恨，最愁苦。纵收香藏镜，他年重到，人面桃花在否？
念沉沉小阁幽窗，有时梦去。　　　　 

179剑器近--袁去华 
　　夜来雨，赖倩得东风吹住。海棠正妖绕处，且留取。悄庭户，试细听莺啼燕语，分明共人愁绪，怕春去。佳树翠阴初转午。　　　　　　　　　　　　
　　 重帘未卷，乍睡起，寂寞看风絮。偷弹清泪寄烟波，见江头故人，为言憔悴如许。彩笺无数，去却寒暄，到了浑无定据。
断肠落日千山暮。　　　　　 

180安公子--袁去华 
　　弱柳千丝缕，嫩黄匀遍鸦啼处。寒入罗衣春尚浅，过一番风雨。问燕子来时，绿水桥边路，曾画楼、见个人人否？
料静掩云窗，尘满哀弦危柱。　　　
　　 庚信愁如许，为谁都著眉端聚。独立东风弹泪眼，寄烟波东去。念永昼春闲，人倦如何度？闲傍枕、百转黄鹂语。
唤觉来厌厌，残照依然花坞。　　　 

181瑞鹤仙--陆淞 
　　脸霞红印枕，睡觉来、冠儿还是不整。屏闲麝煤冷，但眉峰压翠，泪珠弹粉。堂深昼永，燕交飞、风帘露井。
恨无人说与，相思近日，带围宽尽。　　
　　 重省，残灯朱幌，淡月纱窗，那时风景。阳台路迥，云雨梦，便无准。待归来，先指花梢教看，欲把心期细问。
问因循过了青春，怎生意稳？　　　　 

182卜算子·咏梅--陆游 
驿外断桥边，寂寞开无主。已是黄昏独自愁，更著风和雨。
无意苦争春，一任群芳妒。零落成泥碾作尘，只有香如故。 

183渔家傲·寄仲高--陆游
东望山阴何处是？往来一万三千里。写得家书空满纸。流清泪，书回已是明年事。
寄语红桥桥下水，扁舟何日寻兄弟？行遍天涯真老矣。愁无寐，鬓丝几缕茶烟里。

184定风波·进贤道上见梅赠王伯寿--陆游
敧帽垂鞭送客回。小桥流水一枝梅。衰病逢春都不记。谁谓。幽香却解逐人来。
安得身闲频置酒。携手。与君看到十分开。少壮相从今雪鬓。因甚。流年羁恨两相催。

185水龙吟--陈亮 
　　闹花深处楼台，画帘半卷东风软。春归翠陌，平莎茸嫩，垂杨金浅。迟日催花，淡云阁雨，轻寒轻暖。
恨芳菲世界，游人未赏，都付与莺和燕。　　　
　　 寂寞凭高念远，向南楼、一声归雁。金钗斗草，青丝勒马，风流云散。罗绶分香，翠绡封泪，几多幽怨？
正消魂又是，疏烟淡月，子规声断。　　　　 
　
186忆秦娥--范成大 
楼阴缺，阑于影卧东厢月。东厢月，一天风露，杏花如雪。 
隔烟催漏金叫咽，罗帏黯淡灯花结。灯花结，片时春梦，江南天阔。 

187眼儿媚·萍乡道中乍晴，卧舆中困甚，小憩柳塘。--范成大
酣酣日脚紫烟浮，妍暖破轻裘。困人天色，醉人花气，午梦扶头。
春慵恰似春塘水，一片彀纹愁。溶溶曳曳，东风无力，欲避还休。 

188霜天晓角--范成大 
晚晴风歇，一夜春威折。脉脉花疏天淡，云来去，数枝雪。 
胜绝，愁亦绝。此情谁共说。惟有两行低雁，知人倚、画楼月。 

189贺新郎·别茂嘉十二弟--辛弃疾
　　绿树听鹈鴂，更那堪、鹧鸪声住，杜鹃声切！啼到春归无寻处，苦恨芳菲都歇。算未抵人间离别：马上琵琶关塞黑，
更长门、翠辇辞金阙。看燕燕，送归妾。　　　　　　　　　　　　　　　　　　　　　　　　　　　　　　　
　　 将军百战声名裂，向河梁、回头万里，故人长绝。易水萧萧西风冷，满座衣冠似雪，正壮士悲歌未徹。啼鸟还知如许恨，
料不啼清泪长啼血。谁共我，醉明月！　　　　　　　　　　　　　　　　　　　　　　　　　　　　　　 

190念奴娇·书东流村壁--辛弃疾
　　野棠花落，又匆匆、过了清明时节。剗地东风期客梦，一枕云屏寒怯。曲岸持觞，垂杨系马，此地曾轻别。
楼空人去，旧游飞燕能说。　　　　　　　
　　 闻道绮陌东头,行人长见,帘底纤纤月。旧恨春江流不尽，新恨云山千叠。料得明朝，尊前重见，镜花难折。
也应惊问，近来多少华发？　　　　　　　 

191汉宫春·立春--辛弃疾
　　春已归来,看美人头上,袅袅春幡。无端风雨，未肯收尽馀寒。年时燕子，料今宵梦到西园。浑未辨、黄柑荐酒，
更传青韭堆盘。　　　　　　　　　　
　　 却笑东风,从此便熏梅染柳,更传些闲。闲时又来镜里，转变朱颜。清愁不断，问何人会解连环。生怕见、花开花落，
朝来塞雁先还。　　　　　　　　 

192贺新郎·赋琵琶--辛弃疾 
　　凤尾龙香拔。自开元、霓裳曲罢，几番风月。最苦浔阳江头客，画舸亭亭待发。记出塞、黄云堆雪。马上离愁三万里，
望昭阳、宫殿孤鸿没，弦解语，恨难说。　　　　　　　　　　　　　　　　　　　　　　　　　　　　　　
　　 辽阳驿使音尘绝，琐窗寒、轻拢慢捻，泪珠盈睫。推手含情还却手，一抹梁州哀彻。千古事云飞烟灭。贺老定场无消息，
想沉香亭北繁华歇，弹到此，为呜咽。　　　　　　　　　　　　　　　　　　　　　　　　　　　　　　 

193水龙吟·登建康赏心亭--辛弃疾
　　楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子。把吴钩看了，
阑干拍遍，无人会、登临意。　　
　　 休说鲈鱼堪脍，尽西风，季鹰归未？求田问舍，怕应羞见，刘郎才气。可惜流年，忧愁风雨，树犹如此。倩何人唤取，
红巾翠袖，揾英雄泪！　　　　 

194摸鱼儿·淳熙己亥，自湖北漕移湖南，同官王正之置酒小山亭，为赋。--辛弃疾 
　　更能消、几番风雨，匆匆春又归去。惜春长怕花开早，何况落红无数。春且住！见说道天涯芳草无归路。怨春不语，
算只有殷勤，画檐蛛网，终日惹飞絮。
　　 长门事,准拟佳期又误,蛾眉曾有人妒。千金纵买相如赋，脉脉此情谁诉？君莫舞！君不见、玉环飞燕皆尘土。闲愁最苦，
休去倚危阑，斜阳正在，烟柳断肠处。　　　　　　　　　　　　　　　　　　　　　　　　　　　　　　 

195永遇乐·京口北固亭怀古--辛弃疾
　　千古江山，英雄无觅、孙仲谋处。舞榭歌台，风流总被、雨打风吹去。斜阳草树，寻常巷陌，人道寄奴曾住。想当年，
金戈铁马，气吞万里如虎。　　
　　 元嘉草草,封狼居胥,赢得仓皇北顾。四十三年，望中犹记、灯火扬州路。可堪回首、佛狸祠下，一片神鸦社鼓。凭谁问，
廉颇老矣，尚能饭否？　　　 

196木兰花慢·滁州送范倅--辛弃疾
　　老来情味减，对别酒，怯流年。况屈指中秋，十分好月，不照人圆。无情水，都不管，共西风、只管送归船。
秋晚莼鲈江上，夜深儿女灯前。　　　　
　　 征衫，便好去朝天。玉殿正思贤。想夜半承明，留教视草，却遣筹边。长安故人问我，道愁肠殢酒只依然。
目断秋霄落雁，醉来时响空弦。　　　　　 

197祝英台近·晚春--辛弃疾
宝钗分，桃叶渡，烟柳暗南浦。怕上层楼，十日九风雨。断肠片片飞红，都无人管，更谁劝、啼莺声住？　　　　　　　　　　　　　　　　　　　　
髻边觑，应把花卜归期，才簪又重数。罗帐灯昏，哽咽梦中语。是他春带愁来，春归何处？却不解、带将愁去。　　　　　　　　　　　　　　　　　 

198青玉案·元夕--辛弃疾
东风夜放花千树，更吹落，星如雨。宝马雕车香满路，凤箫声动，玉壶光转，一夜鱼龙舞。　　　　　　　　　　　　　　　　　　　　　　　　　　
蛾儿雪柳黄金缕，笑语盈盈暗香去。众里寻他千百度，蓦然回首，那人却在，灯火阑珊处。　　　　　　　　　　　　　　　　　　　　　　　　　　 

199鹧鸪天·鹅湖归，病起作--辛弃疾
枕箪溪堂冷欲秋，断云依水晚来收。红莲相倚浑如醉，白鸟无言定自愁。
书咄咄，且休休，一丘一壑也风流。不知筋力衰多少，但觉新来懒上楼。 

200菩萨蛮·书江西造口壁--辛弃疾
郁孤台下清江水，中间多少行人泪。西北是长安，可怜无数山。
青山遮不住，毕竟东流去。江晚正愁余，山深闻鹧鸪。 

201点绛唇·丁未冬，过吴松作--姜夔
燕雁无心，太湖西畔随云去。数峰清苦，商略黄昏雨。 
第四桥边，拟共天随住。今何许？凭栏怀古，残柳参差舞。 

202鹧鸪天·元夕有所梦--姜夔
肥水东流无尽期，当初不合种相思。梦中未比丹青见，暗里忽惊山鸟啼。
春未绿，鬓先丝，人间别久不成悲。准教岁岁红莲夜，两处沉吟各自知。 

203踏莎行·自沔东来丁未元日至金陵江上感梦而作--姜夔 
燕燕轻盈，莺莺娇软，分明又向华胥见。夜长争得薄情知？春初早被相识染。
别后书辞，别时针线，离魂暗逐郎行远。淮南皓月冷千山，冥冥归去无人管。 

204庆宫春--姜夔 
绍熙辛亥除夕。余别石湖归吴兴，雪后夜过垂虹，尝赋诗云：“笠泽茫茫雁影微。玉峰重叠护云衣；
长桥寂寞春寒夜，只有诗人一舸归。”后五年冬，复与俞商卿、张平甫、钴朴翁自封禺同载，诣梁溪。
道经吴淞。山寒天迥，云浪四合，中夕相呼步垂虹。星斗下垂。错杂渔火。朔吹凛凛。卮酒不能支。
朴翁以衾自缠，犹相与行吟。因赋此阙，盖过旬，涂稿乃定。朴翁咎余无益，然意所耽，不能自已也。
平甫、商卿、朴翁皆工于诗。所出奇诡；余亦强追逐之。此行既归。各得五十余解。
　　双桨莼波，一蓑松雨，暮愁渐满空阔。呼我盟鸥，翩翩欲下，背人还过木末。那回归去，荡云雪、孤舟夜发。
伤心重见，依约眉山，黛痕低压。　　　
　　 采香径里春寒，老子婆娑，自歌谁答？垂虹西望，飘然引去，此兴平生难遏。酒醒波远，正凝想、明珰素袜。
如今安在？惟有阑干，伴人一霎。　　　 

205齐天乐·蟋蟀--姜夔
丙辰岁，与张功父会饮张达可之堂。闻屋壁间蟋蟀有声，功父约予同赋，以授歌者。功父先成，辞甚美。
予裴回末利花间，仰见秋月，顿起幽思，寻亦得此。蟋蟀，中都呼为促织，善斗。
好事者或以三二十万钱致一枚，镂象齿为楼观以贮之。 
　　庚郎先自吟愁赋，凄凄更闻私语。露湿铜铺，苔侵石井，都是曾听伊处。正思妇无眠，起寻机杼。
曲曲屏山，夜凉独自甚情绪？　　　　　　　　　　
　　 西窗又吹暗雨，为谁频断续，相和砧杵？候馆迎秋，离宫吊月，别有伤心无数。豳诗漫与，笑篱落呼灯，
世间儿女。写入琴丝，一声声更苦。

>>宋词三百首卷六
206琵琶仙--姜夔
《吴都赋》云：“户藏烟浦，家具画船。”唯吴兴为然。春游之盛，西湖未能过也。己酉岁，
予与萧时父载酒南郭，感遇成歌。 
　　双桨来时，有人似、旧曲桃叶。歌扇轻约飞花，蛾眉正奇绝。春渐远，汀洲自绿，更添了、几声啼鴂。
十里扬州，三生杜牧，前事休说。　　　　　　
　　 又还是、宫烛分烟，奈愁里匆匆换时节。都把一襟芳思，与空阶榆荚。千万缕、藏鸦细柳，为玉尊、起舞回雪。
想见西出阳关，故人初别。　　　　　 

207八归·湘中送胡德华--姜夔
　　芳莲坠粉，疏桐吹绿，庭院暗雨乍歇。无端抱影销魂处，还见篠墙萤暗，藓阶蛩切。送客重寻西去路，问水面、琵琶谁拔？
最可惜一片江山，总付与啼鴂。　 
　　 长恨相逢未款，而今何事，又对西风离别？渚寒烟淡，棹移人远，漂渺行舟如叶。想文君望久，倚竹愁生步罗袜。
归来后翠尊双饮,下了珠帘,玲珑闲看月。 

208念奴娇--姜夔 
余客武陵。湖北宪治在焉：古城野水，乔木参天。余与二三友，日荡舟其间。薄荷花而饮，意象幽闲，不类人境。
秋水且涸。荷叶出地寻丈，因列坐其下，上不见日。清风徐来，绿云自动。间于疏处，窥见游人画船，亦一乐也。
朅来吴兴。数得相羊荷花中，又夜泛西湖，光景奇绝。故以此句写之。
　　闹红一舸，记来时尝与鸳鸯为侣。三十六陂人未到，水佩风裳无数。翠叶吹凉，玉容销酒，更洒菰蒲雨。嫣然摇动，
冷香飞上诗句。　　　　　　　　
　　 日暮青盖亭亭,情人不见,争忍凌波去？只恐舞衣寒易落，愁入西凤南浦。高柳垂阴，老鱼吹浪，留我花间住。田田多少，
几回沙际归路。　　　　　　 

209扬州慢--姜夔 
淳熙丙申至日，予过维扬。夜雪初霁，荠麦弥望。入其城，则四顾萧条，寒水自碧，暮色渐起，戍角悲吟。
予怀怆然，感慨今昔，因自度此曲。千岩老人以为有“黍离”之悲也。
　　淮左名都，竹西佳处，解鞍少驻初程。过春风十里，尽荠麦青青。自胡马窥江去后，废池乔木，犹厌言兵。渐黄昏、
清角吹寒，都在空城。　　　　　
　　 杜郎俊赏，算而今、重到须惊。纵豆蔻词工，青楼梦好，难赋深情。二十四桥仍在，波心荡、冷月无声。念桥边红药，
年年知为谁生？　　　　　　　 

210长亭怨慢·中吕宫--姜夔
　　予颇喜自制曲，初率意为长短句，然后协以律，故前後阕多不同。桓大司
马云「昔年种柳，依依汉南，今看摇落，凄怆江潭，树犹如此，人何以堪」。
此语予深爱之。　　　　　　　　　　　　　　　　　　　　　　　　　　　
　　 渐吹尽，枝头香絮，是处人家，绿深门户。远浦萦回，暮帆零乱向何许？
阅人多矣，谁得似长亭树？树若有情时，不会得青青如此！　　　　　　　　
　　 日暮，望高城不见，只见乱山无数。韦郎去也，怎忘得玉箫分付。第一是早早归来，
怕红萼无人为主。算空有并刀，难剪离愁千缕。 

211淡黄柳·客居合肥南城赤阑桥之西，巷陌凄凉与江左异，唯柳色夹道，依依可怜。因度此阕，以纾客怀。--姜夔 
空城晓角,吹入垂杨陌。马上单衣寒恻恻。看尽鹅黄嫩绿,都是江南旧相识。
正岑寂，明朝又寒食。强携酒、小桥宅，怕梨花落尽成秋色。燕燕飞来，问春何在？惟有池塘自碧。 

212暗香--姜夔 
辛亥之冬，余载雪诣石湖。止既月，授简索句，且征新声，作此两曲，石湖把玩不已，使二妓肆习之，
音节谐婉，乃名之曰《暗香》、《疏影》。
　　旧时月色，算几番照我，梅边吹笛？唤起玉人，不管清寒与攀摘。何逊而今渐老，都忘却春风词笔。但怪得竹外疏花，
香冷入瑶席。　　　　　　　　
　　 江国，正寂寂，叹寄与路遥，夜雪初积。翠尊易泣，红萼无言耿相忆。长记曾携手处，千树压、西湖寒碧。又片片吹尽也，
几时见得？　　　　　　　 

213疏影--姜夔 
　　苔枝缀玉，有翠禽小小，枝上同宿。客里相逢,篱角黄昏,无言自倚修竹。昭君不惯胡沙远，但暗忆、江南江北。想佩环、月夜归来，
化作此花幽独。　
　　 犹记深宫旧事，那人正睡里，飞近蛾绿。莫似春风，不管盈盈，早与安排金屋。还教一片随波去，又却怨、玉龙哀曲。
等恁时、重觅幽香，已入小窗横幅。 

214翠楼吟--姜夔 
淳熙丙午冬，武昌安远楼成，与刘去非诸友落之，度曲见志。予去武昌十年，故人有泊舟鹦鹉洲者，闻小姬歌此词，问之，颇能道其事，
还吴为余言之；兴怀昔游，且伤今之离索也。
　　月冷龙沙，尘清虎落，今年汉酺初赐。新翻胡部曲，听毡幕元戎歌吹。层楼高峙，看槛曲萦红，檐牙飞翠。人姝丽，
粉香吹下，夜寒风细。　　　　　
　　 此地宜有词仙，拥素云黄鹤，与君游戏。玉梯凝望久，但芳草萋萋千里。天涯情味，仗酒祓清愁，花消英气。西山外，
晚来还卷，一帘秋霁。　　　　 

215杏花天影·丙午之冬，发沔口。丁未正月二日，道金陵。北望惟楚，风日清淑，小舟挂席，容与波上。--姜夔 
绿丝低拂鸳鸯浦，想桃叶，当时唤渡。又将愁眼与春风,待去,倚兰桡更少驻。
金陵路，莺吟燕舞。算潮水知人最苦。满汀芳草不成归,日暮,更移舟向甚处？ 

216一萼红--姜夔 
丙午人日，予客长沙别驾之观政堂。堂下曲沼，沼西负古垣，有卢橘幽篁，一径深曲。穿径而南，官梅数十株，
如椒、如菽，或红破白露，枝影扶疏。着屐苍苔细石间，野兴横生。亟命驾登定王台，乱湘流，入麓山，
湘云低昂，湘波容与，兴尽悲来，醉吟成调。
　　古城阴，有官梅几许，红萼未宜簪。池面冰胶,墙腰雪老,云意还又沉沉。翠藤共闲穿径竹，渐笑语、
惊起卧沙禽。野老林泉，故王台榭，呼唤登临。　
　　 南去北来何事，荡湘云楚水，目极伤心。朱户黏鸡，金盘簇燕，空叹时序侵寻。记曾共西楼雅集，
想垂柳、还袅万丝金。待得归鞍到时，只怕春深。　 

217霓裳中序第一--姜夔 
丙午岁，留长沙，登祝融，因得其祠神之曲，曰《黄帝盐》、《苏合香》；
又于乐工故书中得《商调·霓裳曲》十八阕，皆虚谱无辞。按沈氏《乐律》，
《霓裳》“道调”，此乃“商调”。乐天诗云：“散序六阕”，此特两阕，未知孰是？
然音节闲雅，不类今曲。予不暇尽作，作“中序”一阕，传于世。
予方羁游，感此古音，不自知其辞之怨抑也。
　　亭皋正望极，乱落江莲归未得。多病却无气力，况纨扇渐疏，罗衣初索。
流光过隙，叹杏梁双燕如客。　人何在？一帘淡月，仿佛照颜色。　　　　　
　　 幽寂，乱蛩吟壁，动庚信清愁似织。沉思年少浪迹,笛里关山,柳下坊陌。
坠红无信息，漫暗水、涓涓溜碧。飘零久，而今何意，醉卧酒垆侧！ 
　
218小重山--章良能 
柳暗花明春事深,小阑红芍药,已抽簪。雨馀风软碎鸣禽,迟迟日,犹带一分阴。
往事莫沉吟，身闲时序好、且凳临。旧游无处不堪寻，无寻处、惟有少年心。 

219唐多令--刘过
安远楼小集，侑觞歌板之姬黄其姓者，乞词于龙洲道人，为赋此《唐多令》。
同柳阜之、刘去非、石民瞻、周嘉仲、陈孟参、孟容。时八月五日也。 
芦叶满汀洲，寒沙带浅流。二十年重过南楼。柳下系船犹未稳，能几日，又中秋。
黄鹤断矶头，故人曾到否？旧江山浑是新愁。欲买桂花同载酒，终不似，少年游。 

220玉楼春·春思--严仁 
春风只在园西畔，荠菜花繁胡蝶乱。冰池晴绿照还空，香径落红吹已断。 
意长翻恨游丝短，尽日相思罗带缓。宝奁如月不欺人，明日归来君试看。 

221风入松--俞国宝 
一春长费买花钱，日日醉湖边。玉骢惯识西湖路，骄嘶过、沽酒楼前。红杏香中箫鼓，绿杨影里秋千。
暖风十里丽人天，花压鬓云偏。画船载取春归去，余情付、湖水湖烟。明日重扶残醉，来寻陌上花钿。 

222满庭芳·促织儿--张镃
　　月洗高梧，露溥幽草，宝钗楼外秋深。土花沿翠，萤火坠墙阴。静听寒声断续，微韵转，凄咽悲沉。争求侣、
殷勤劝织，促破晓机心。　　　　　　　
　　 儿时曾记得，呼灯灌穴，敛步随音。任满身花影，独自追寻。携向华堂戏斗。亭台小笼巧妆金。今休说，
从渠床下，凉夜伴孤吟。　　　　　　　　　 

223宴山亭--张镃 
　　幽梦初回，重阴未开，晓色催成疏雨。竹槛气寒，蕙畹声摇，新绿暗通南浦。未有人行，才半启回廊朱户。
无绪，空望极霓旌，锦书难据。　　　　　
　　 苔径追忆曾游，念谁伴秋千，彩绳芳柱。犀帘黛卷，凤枕云孤，应也几番凝伫。怎得伊来，花雾绕、小堂深处。
留住，直到老不教归去。　　　　　　 

224绮罗香·咏春雨--史达祖
　　做冷欺花，将烟困柳，千里偷催春暮。尽日冥迷，愁里欲飞还住。惊粉重蝶宿西园，喜泥润、燕归南浦。
最妨她佳约风流，钿车不到杜陵路。　　　　
　　 沉沉江上望极，还被春潮晚急，难寻官渡。隐约遥峰，和泪谢娘眉妩。临断岸、新绿生时，是落红、带愁流处。
记当日门掩梨花，剪灯深夜语。　　　 

225双双燕·咏燕--史达祖
　　过春社了，度帘幕中间，去年尘冷。差池欲住，试入旧巢相并。还相雕梁藻井，又软语商量不定。飘然快拂花梢。
翠尾分开红影。　　　　　　　　　
　　 芳径，芹泥雨润。爱贴地争飞，竞夸轻俊。红楼归晚，看足柳昏花暝。应自栖香正稳，便忘了天涯芳信。
愁损翠黛双蛾，日日画阑独凭。　　　　　　 

226东风第一枝·春雪--史达祖
　　巧沁兰心，偷粘草甲，东风欲障新暖。漫疑碧瓦难留，信知暮寒犹浅。行天入境，做弄出、轻松纤软。料故园、不卷重帘，
误了乍来双燕。　　　　　
　　 青未了、柳回白眼，红欲断、杏开素面。旧游忆著山阴，后盟遂妨上苑。寒炉重熨，便放漫春衫针线。怕凤靴挑菜归来，
万一灞桥相见。　　　　　　 

227喜迁莺--史达祖 
　　月波疑滴，望玉壶天近，了无尘隔。翠眼圈花,冰丝织练,黄道宝光相直。自怜诗酒瘦，难应接许多春色。最无赖，是随香趁烛，
曾伴狂客。　　　　　
　　 踪迹，漫记忆，老了杜郎，忍听东风笛。柳院灯疏，梅厅雪在，谁与细倾克碧？旧情拘未定，犹自学当年游历，怕万一，
误玉人夜寒帘隙。　　　　　 

228三姝媚--史达祖 
烟光摇缥瓦，望晴檐多风，柳花如洒。锦瑟横床,想泪痕尘影,凤弦常下。倦出犀帷，频梦见、王孙骄马。讳道相思，偷理绡衩。　　　　　　　　　　
惆怅南楼遥夜，记翠箔张灯，枕肩歌罢。又入铜驼，遍旧家门巷，首询声价。可惜东风，将恨与闲花俱谢。记取崔徵模样。归来暗写。　　　　　　　 

229秋霁--史达祖 
　　江水苍苍，望倦柳愁荷，共感秋色。废阁先凉,古帘空暮,雁程最嫌风力。故园信息，爱渠入眼南山碧。念上国，
谁是、脍鲈江汉未归客。 
　　 还又岁晚、瘦骨临风，夜闻秋声，吹动岑寂。露蛩悲、青灯冷屋，翻书愁上鬓毛白。年少俊游浑断得，但可怜处，
无奈苒苒魂惊,采香南浦,剪梅烟驿。 

230夜合花--史达祖 
　　柳锁莺魂,花翻蝶梦,自知愁染潘郎。轻衫未揽，犹将泪点偷藏。忘前事，怯流光，早春窥、酥雨池塘。向消凝里，
梅开半面，情满徐妆。　　　　　　
　　 风丝一寸柔肠，曾在歌边惹恨，烛底萦香。芳机瑞锦，如何未织鸳鸯。人扶醉，月依墙，是当初、谁敢疏狂！
把闲言语，花房夜久，各自思量。　　　 

231玉胡蝶--史达祖 
　　晚雨未摧宫树,可怜闲叶,犹抱凉蝉。短景归秋，吟思又接愁边。漏初长、梦魂难禁，人渐老、风月俱寒。
想幽欢土花庭甃，虫网阑干。　　　　　　　
　　 无端啼蛄搅夜，恨随团扇，苦近秋莲。一笛当楼，谢娘悬泪立风前。故园晚强留诗酒，新雁远、不致寒暄。
隔苍烟、楚香罗袖，谁伴婵娟。　　　　　 

232八归--史达祖 
　　秋江带雨，寒沙萦水，人瞰画阁愁独。烟蓑散响惊诗思，还被乱鸥飞去，秀句难续。冷眼尽归图画上,认隔岸微茫云屋；
想半属渔市樵村,欲暮竞然竹。
　　 须信风流未老，凭持尊酒，慰此凄凉心目。一鞭南陌，几篙官渡，赖有歌眉舒绿。只匆匆残照，早觉闲愁挂乔木。
应难奈故人天际，望彻淮山，相思无雁足。 

233生查子·元夕戏陈敬叟--刘克庄
繁灯夺霁华，戏鼓侵明发。物色旧时同，情味中年别。
浅画镜中眉，深拜楼中月。人散市声收，渐入愁时节。 

234贺新郎·端午--刘克庄
　　深院榴花吐，画帘开、綀衣纨扇，午风清暑。儿女纷纷夸结束，新样钗符艾虎。早已有游人观渡。老大逢场慵作戏，
任陌头年少争旗鼓，溪雨急，浪花舞。
　　 灵均标致高如许，忆生平、既纫兰佩，更怀椒醑。谁信骚魂千载后，波底垂涎角黍。又说是、蛟馋龙怒。把似而今醒到了，
料当年，醉死差无苦，聊一笑，吊千古。 

235贺新郎·九日--刘克庄
　　湛湛长空黑，更那堪、斜风细雨，乱愁如织。老眼平生空四海，赖有高楼百尺。看浩荡千崖秋色。白发书生神州泪，
尽凄凉不向牛山滴。追往事，去无迹。
　　 少年自负凌云笔，到而今春华落尽，满怀萧瑟。常恨世人新意少，爱说南朝狂客。把破帽年年拈出。若对黄花孤负酒,
怕黄花也笑人岑寂。鸿去北,日西匿。 

236玉楼春·戏林推--刘克庄
年年跃马长安市，客舍似家家似寄。青钱换酒日无何，红烛呼卢宵不寐。
易挑锦妇机中字，难得玉人心下事。男儿西北有神州，莫滴水西桥畔泪。 

237江城子--卢祖皋 
画楼帘暮卷新晴，掩银屏，晓寒轻。坠粉飘香，日日唤愁生。暗数十年湖上路，能几度，着娉婷。　　　　　　　　　　　　　　　　　　　　　　　
年华空自感漂零，拥春醒，对谁醒？天阔云闲，无处觅萧声。载酒买花年少事，浑不似、旧心情。　　　　　　　　　　　　　　　　　　　　　　　　　　　 

238宴清都--卢祖皋 
　　春讯飞琼管，风日薄，度墙啼鸟声乱。江城次第，笙歌翠合，绮罗香暖。溶溶涧渌冰泮，醉梦里，
年华暗换。料黛眉，重锁隋堤，芳心还动梁苑。　　
　　 新来雁阔云音，鸾分鉴影，无计重见。春啼细雨，笼愁淡月，恁时庭院。离肠未语先断，算犹有凭高望眼。
更那堪衰草边天，飞梅弄晚。　　　　　　 

239南乡子·题南剑州妓馆--潘牥
生怕倚阑干，阁下溪声阁外山。惟有旧时山共水，依然，暮雨朝云去不还。
应是蹑飞鸾，月下时时整佩环。月又渐低霜又下，更阑，折得梅花独自看。 

240瑞鹤仙--陆壑 
　　湿云粘雁影，望征唱片，愁迷离绪难整。千金买光景，但疏钟催晓，乱鸦啼螟。花悰暗省，许多情，相逢梦境。
便行云都不归来，也合寄将音信。　　
　　 孤迥。盟鸾心在，跨鹤程高，后期无准。情丝等剪，翻若得旧时恨。怕天教何处，参差双燕，还染残朱剩粉。
对菱花与说相思，看谁瘦损？

>>宋词三百首卷七
241渡江云·西湖清明--吴文英
　　羞经颦浅恨，晚风未落，片绣点重茵。旧堤分燕尾，桂棹轻鸥，宝勒倚残云。千丝怨碧，渐路入、仙坞迷津。
肠漫回，隔花时见、背面楚腰身。
　　 逡巡，题门惆怅，堕履牵萦。数幽期难准，还始觉留情缘眼，宽带因春。明朝事与孤冷，做满湖风雨愁人。
山黛暝，尘波澹绿无痕。 

242夜合花·白鹤江入京，泊葑门，有感。--吴文英
　　柳暝河桥,莺清台苑,短策频惹春香。当时夜泊，温柔便入深乡。词韵窄，酒杯长，剪蜡花、壶箭催忙。共追游处，
凌波翠陌，连棹横塘。
　　 十年一梦凄凉，似西湖燕去，吴馆巢荒。重来万感，依前唤酒银罂。溪雨急，岸花狂，趁残鸦飞过苍茫。故人楼上，
凭谁指与芳草斜阳？ 

243霜叶飞·重九--吴文英
　　断烟离绪，关心事，斜阳红隐霜树。半壶秋水荐黄花，香噀西风雨。纵玉勒、轻飞迅羽，凄凉谁吊荒台古。记醉踏南屏，
彩扇咽寒蝉，倦梦不知蛮素。
　　 聊对旧节传杯，尘管，断阕经岁慵赋。小蟾斜影转东篱，夜冷残蛩语。早白发、缘愁万缕，惊从卷乌纱去，漫细将、茱萸看，
但约明年，翠微高处。　
　 
244宴清都·连理海棠--吴文英
　　绣幄鸳鸯柱，红情密、腻云低护秦树。芳草兼倚，花梢钿合，锦屏人妒。东风睡足交枝，正梦枕瑶钗燕股。障滟蜡、满照欢丛，
蟾冷落羞度。
　　 人间万感幽单，华清惯浴，春盎风露。连鬟并暖，同心共结，向承恩处。凭谁为歌长恨？暗殿锁、秋灯夜语。叙旧期、不负春盟，
红朝翠暮。 

245齐天乐--吴文英 
　　烟波桃叶西陵路，十年断魂潮尾。古柳重攀，轻鸥聚别，陈迹危亭独倚。凉飔乍起，渺烟碛飞帆，暮山横翠。但有江花，
共临秋镜照憔悴。　 
　　 华堂烛暗送客，眼波回盼处，芳艳流水。素骨凝冰，柔葱蘸雪，犹忆分瓜深意。清尊未洗，梦不湿行云，漫沾残泪。可惜秋宵，
乱蛩疏雨里。 

246花犯·郭希道送水仙索赋--吴文英
　　小娉婷清铅素靥，蜂黄暗偷晕，翠翘攲鬓。昨夜冷中庭，月下相认，睡浓更苦凄风紧。惊回心未稳，送晓色、一壶葱茜，
才知花梦准。
　　 湘娥化作此幽芳，凌波路，古岸云沙遗恨。临砌影，寒香乱、冻梅藏韵。熏炉畔、旋移傍枕，还又见、玉人垂绀鬓。
料唤赏、清华池馆，台杯须满引。 

247浣溪沙--吴文英 
门隔花深旧梦游，夕阳无语燕归愁，玉纤香动小帘钩。
落絮无声春堕泪，行云有影月含羞，东风临夜冷于秋。 

248浣溪沙--吴文英 
波面铜花冷不收，玉人垂钓理纤钩，月明池阁夜来秋。
江燕话归成晓别，水花红减似春休，西风梧井叶先愁。 

249点绛唇·试灯夜初晴--吴文英
卷尽愁云，素娥临夜新梳洗。暗尘不起，酥润凌波地。 
辇路重来，仿佛灯前事。情如水，小楼熏被，春梦笙歌里。 

250祝英台近·春日客龟溪游废园--吴文英
采幽香，巡古苑，竹冷翠微路。斗草溪根，沙印小莲步。自怜两鬓清霜，一年寒食，又身在云山深处。
昼闲度，因甚天也悭春，轻阴便成雨？绿暗长亭，归梦趁风絮。有情花影阑干，莺声门径，解留我霎时凝伫。 

251祝英台近·除夜立春--吴文英
剪红情，裁绿意，花信上钗股。残日东风，不放岁华去。有人添烛西窗，不眠侵晓，笑声转新年莺语。
旧尊俎，玉纤曾擘黄柑，柔香系幽素。归梦湖边，还迷镜中路。可怜千点吴霜，寒消不尽，又相对落梅如雨。 

252澡兰香·淮安重午--吴文英
　　盘丝系腕，巧篆垂簪，玉隐绀纱睡觉。银瓶露井，彩囗云窗，往事少年依约。为当时曾写榴裙，伤心红绡褪萼。
黍梦光阴，渐老汀洲烟箬。
　　 莫唱江南古调，怨抑难招，楚江沉魄。薰风燕乳，暗雨槐黄，午镜澡兰帘幕。念秦楼、也拟人归，应剪菖蒲自酌。
但怅望一缕新蟾，随人天角。 

253风入松--吴文英 
听风听雨过清明，愁草瘗花铭。楼前绿暗分携路，一丝柳、一寸柔情。料峭春寒中酒，交加晓梦啼莺。
西园日日扫林亭，依旧赏新晴。黄蜂频扑秋千索，有当时、纤手香凝。惆怅双鸳不到，幽阶一夜苔生。 
　
254莺啼序·春晚感怀--吴文英
　　残寒正欺病酒,掩沉香绣户。燕来晚、飞入西城,似说春事迟暮。画船载、清明过却，晴烟冉冉吴宫树。
念羁情、游荡随风，化为轻絮。
　　 十载西湖，傍柳系马,趁娇尘软雾。溯红渐、招入仙溪,锦儿偷寄幽素。倚银屏春宽梦窄，断红湿、歌纨金缕。
螟堤空,轻把斜阳,总还鸥鹭。
　　 幽兰旋老，杜若还生，水乡尚寄旅。别后访、六桥无信,事往花委,瘗玉埋香，几番风雨。长波妒盼，遥山羞黛,
渔灯分影克江宿。记当时、短楫桃根渡,青楼仿佛。临分败壁题诗，泪墨惨淡尘土。
　　 危亭望极，草色天涯，叹鬓侵半苧。暗点检、离痕欢唾，尚染鲛绡，嚲凤迷归，破鸾慵舞。殷勤待写，书中长恨，
蓝霞辽海沉过雁。漫相思、弹入哀筝柱。伤心千里江南，怨曲重招，断魂在否？ 

255惜黄花慢--吴文英 
次吴江，小泊，夜饮僧窗惜别。邦人赵簿携小妓侑尊。连歌数阕，皆清真词。酒尽已四鼓。赋此词饯尹梅津。
　　送客吴皋，正试霜夜冷，枫落长桥。望天不尽，背城渐杳，离亭黯黯，恨水迢迢。翠香零落红衣老，暮愁锁，残柳眉梢。
念瘦腰,沈郎旧日,曾系兰桡。
　　 仙人凤咽琼箫，怅断魂送远，九辩难招。醉鬟留盼，小窗剪烛,歌云载恨,飞上银霄。素秋不解随船去，败红趁一叶寒涛。
梦翠翘，怨鸿料过南谯。 

256高阳台--吴文英 
　　宫粉雕痕，仙云堕影，无人野水荒湾。西石埋香，金沙锁骨连环。南楼不恨吹横笛，恨晓风千里关山。半飘零、庭上黄昏，
月冷阑干。
　　 寿阳空理愁鸾，问谁调玉髓，暗补香瘢？细雨归鸿，孤山无限春寒。离魂难倩招清些，梦缟衣解溪边。最愁人、啼鸟晴明，
叶底清圆。 

257高阳台·丰乐楼分韵得“如”字--吴文英
　　修竹凝妆，垂杨驻马，凭阑浅画成图。山色谁题？楼前有雁斜书。东风紧送斜阳下，弄旧寒、晚酒醒馀。自消凝，能几花前，
顿老相如？
　　 伤春有在高楼上，在灯前攲枕，雨外熏炉。怕舣船，临流可奈清臞？飞红若到西湖底，搅翠澜、总是愁鱼。莫重来、吹尽香绵，
泪满平芜。 

258三姝媚·过都城旧居有感--吴文英
　　湖山经醉惯,渍春衫,啼痕酒痕无限。又客长安，叹断襟零袂，涴尘谁浣。紫曲门荒，沿败井、风摇青蔓。对语东邻，犹是曾巢，
谢堂双燕。
　　 春梦人间须断，但怪得当年，梦缘能短。绣屋秦筝，傍海棠偏爱，夜深开宴。舞歇歌沉，花未减、红颜先变。伫久河桥欲去，
斜阳泪满。 

259八声甘州·灵岩陪庾幕诸公游--吴文英
　　渺空烟四远，是何年、青天坠长星。幻苍崖云树，名娃金屋，残霸宫城。箭径酸风射眼，腻水染花腥。
时靸双鸳响，廊叶秋声。
　　 宫里吴王沉醉，倩五湖倦客，独钓醒醒。问苍波无语，华发奈山青。水涵空、阑干高处，送乱鸦、斜日落渔汀。
连呼酒、上琴台去，秋与云平。 

260踏莎行--吴文英 
润玉笼绡，檀樱倚扇，绣圈犹带脂香浅。榴心空叠舞裙红，艾枝应压愁鬟乱。 
午梦千山,窗阴一箭,香凝瘢新褪红丝腕。隔江人在雨声中，晚风菰叶生秋怨。 

261瑞鹤仙--吴文英 
　　晴丝牵绪乱，对沧江斜日，花飞人远。垂杨暗吴苑，正旗亭烟冷，河桥风暖。兰情蕙盼，惹相思、春根酒畔。
又争知、吟骨萦消，渐把旧衫重剪。
　　 凄断流红千浪，缺月孤楼，总难留燕。歌尘凝扇，待凭信，拚分钿。试挑灯欲写，还依不忍，笺幅偷和泪卷。
寄残云剩雨蓬莱，也应梦见。 

262鹧鸪天·化度寺作--吴文英
池上红衣伴倚阑，栖鸦常带夕阳还。殷云度雨疏桐落，明月生凉宝扇闲。
乡梦窄，水天宽，小窗愁黛淡秋山。吴鸿好为传归信，杨柳阊门屋数间。 

263夜游宫--吴文英 
人去西楼雁杳,叙别梦、扬州一觉。云淡星疏楚山晓。听啼乌,立河桥，话未了。
雨外蛩声早，细织就霜丝多少？说与萧娘未知道。向长安，对秋灯，几人老？ 

264贺新郎·陪履斋先生沧浪看梅--吴文英
　　乔木生云气。访中兴、英雄陈迹，暗追前事。战舰东风悭借便，梦断神州故里。旋小筑、吴宫闲地，华表月明归夜鹤，
叹当时、花竹今如此，枝上露，溅清泪。
　　 遨头小簇行春队，步苍苔、寻幽别墅，问梅开未？重唱梅边新度曲，催发寒梢冻蕊。此心与东君同意，后不如今今非昔，
两无言相对沧浪水，怀此恨，寄残醉。 

265唐多令--吴文英 
何处合成愁？离人心上秋，纵芭蕉、不雨也飕飕。都道晚凉天气好，有明月，怕登楼。
年事梦中休，花空烟水流，燕辞归、客尚淹留。垂柳不萦裙带住，漫长是系行舟。 

266湘春夜月--黄孝迈 
        近清明，翠禽枝上消魂。可惜一片清歌，都付与黄昏。欲共柳花低诉。怕柳花轻薄，不解伤春。
念楚乡旅宿，柔情别绪，谁与温存？
        空尊夜泣，青山不语，残照当门。翠玉楼前，惟是有、一陂湘水，摇荡湘云。天长梦短，问甚时重见桃根？
这次第、算人间没个并刀，剪断心上愁痕。 

267大有·九日--潘希白
　　戏马台前，采花篱下，问岁华、还是重九。恰归来、南山翠色依旧。帘栊昨夜听风雨，都不似登临时候。
一片宋玉情怀，十分卫郎清瘦。红萸佩，空对酒。
　　 砧杵动微寒，暗欺罗袖。秋已无多，早是败荷衰柳。强整帽檐攲侧，曾经向天涯搔首。
几回忆、故国莼鲈，霜前雁后。 

268青玉案--黄公绍 
年年社日停针线，怎忍见、双飞燕？今日江城春已半，一身犹在，乱山深处，寂寞溪桥畔。
春衫著破谁针线？点点行行泪痕满。落日解鞍芳草岸，花无人戴，酒无人劝，醉也无人管。 

269摸鱼儿--朱嗣发 
　　对西风、鬓摇烟碧，参差事流水。紫丝罗带鸳鸯结，的的镜盟钗誓。浑不记，漫手织回文，几度欲心碎。
安花著叶，奈雨覆云翻，情宽分窄，石上玉簪脆。
　　 朱楼外,愁压空云欲坠,月痕犹照无寐。阴晴也只随天意，枉了玉消香碎。君且醉，君不见、长门青草春风泪。
一时左计，悔不早荆钗，暮天修竹，头白倚寒翠。 

270兰陵王·丙子送春--刘辰翁
　　送春去，春去人间无路。秋千外，芳草连天，谁谴风沙暗南浦。依依甚意绪？漫忆海门飞絮。乱鸦过、斗转城荒，
不见来时试灯处。
　　 春去谁最苦？但箭雁沉边，梁燕无主，杜鹃声里长门暮。想玉树凋土，泪盘如露。咸阳送客屡回顾，斜日未能度。
　　 春去，尚来否？正江令恨别，庚信愁赋，苏堤尽日风和雨。叹神游故国，花记前度。人生流落，顾孺子，共夜语。 

271宝鼎现--刘辰翁 
　　红妆春骑，踏月影竿旗穿市。望不尽、楼台歌舞，习习香尘莲步底。箫声断、约彩鸾归去，未怕金吾呵醉。
甚辇路、喧阗且止，听得念奴歌起。父老犹记宣和事，抱铜仙、清泪如水。还转盼、沙河多丽。
　　 滉漾明光连邸第，帘影冻、散红光成绮。月浸葡萄十里，看往来，神仙才子，肯把菱花扑碎。肠断竹马儿童，
空见说、三千乐指。等多时春不归来，到春时欲睡。又说向灯前拥髻，暗滴鲛珠坠。便当日亲见霓裳，天上人间梦里。 

272永遇乐--刘辰翁 
余自乙亥上元，诵李易安《永遇乐》，为之涕下。今三年矣。每闻此词，辄不自堪，遂依其声，又托之易安自喻。
虽辞情不及，而悲苦过之。
　　壁月初晴，黛云远淡，春事谁主？禁苑娇寒，湖堤倦暖，前度遽如许。香尘暗陌，华灯明昼，长是懒携去。
谁知道、断烟禁夜，满城似愁风雨。
　　 宣和旧日，临安南渡，芳景犹自如故。细帙离离,风鬟三五,能赋词最苦。江南无路，鄜州今夜，此苦又谁知否？
空相对公、残釭无寐，满村社鼓。 

273摸鱼儿·酒边留同年徐云屋--刘辰翁
　　怎知他、春归何处？相逢且尽尊酒。少年袅袅天涯恨，长结西湖烟柳。休回首，但细雨断桥，憔悴人归后。
东风似旧，向前度桃花，刘郎能记，花复认郎否？
　　 君且住,草草留君剪韭,前宵正恁时候。深杯欲共歌声滑，翻湿春衫半袖。空眉皱，看白发尊前，已似人人有。
临分把手，叹一笑论文，清狂顾曲，此会几时又？

>>宋词三百首卷八
274高阳台·送陈君衡被召--周密
　　照野旌旗，朝天车马，平沙万里天低。宝带金章，尊前茸风欺。秦关汴水经行地，想登临都付新诗。
纵英游、叠鼓清笳，骏马名姬。　　　　　　　　
　　 酒酣应对燕山雪，正冰河月冻，晓陇云飞。投老残年，江南谁念方回？东风渐绿西湖岸，雁已还人未南归。
归关情、折尽梅花，难寄相思。　　　　　 

275瑶华--周密 
　　朱钿宝玦，天上飞琼，比人间春别。江南北上，终未见、漫拟梨云梅雪。淮山春晚，问谁识、芳心高洁？
消几番、花落花开，老了玉关豪杰。　　　　
　　 金壶剪送琼枝，看一骑红尘，香度瑶阙。韶华正好，应自喜、初乱长安蜂蝶。杜郎老矣，想旧事花须能说。
记少年一梦扬州，二十四桥明月。　　　　 
　
276玉京秋--周密
长安独客，又见西风，素月丹枫凄然其为秋也，因调夹钟羽一解
　　烟水阔，高林弄残照，晚蜩凄切。碧砧度韵，银床飘叶。衣湿桐阴露冷，采凉花时赋秋雪。叹轻别，一襟幽事，
砌虫能说。　　　　　　　　　　　　
　　 客思吟商还怯，怨歌长、琼壶暗缺。翠扇恩疏，红衣香褪，翻成消歇。玉骨西风，恨最恨、闲却新凉时节。
楚箫咽，谁寄西楼淡月。　　　　　　　　 

277曲游春--周密 
禁苑东风外,飚暖丝晴絮,春思如织。燕约莺期，恼芳情偏在，翠深红隙。漠漠香尘隔，沸十里、乱丝丛笛。　　　　　　　　　　　　　　　　　　　
看画船尽入西冷，闲却半湖春色。柳陌，新烟凝碧。映帘底宫眉，堤上游勒。轻蝶怨良宵岑寂。正满湖碎月摇花，怎生去得？　　　　　　　　　　　 

278花犯·水仙花--周密 
楚江湄，湘娥再见，无言洒清泪，淡然春意。空独倚东风，芳思谁寄？凌波路冷秋无际。　　　　　　　　　　　　　　　　　　　　　　　　　　　
香云随步起，漫记得、汉宫仙掌，亭亭明月底。冰丝写怨更多情，骚人恨枉赋芳兰幽芷。春思远，谁叹赏国香风味？相露，一枝灯影里。　　　　　　 

279瑞鹤仙·乡城见月--蒋捷
　　绀烟迷雁迹，渐碎鼓零钟，街喧初息。风檠背寒壁，放冰蟾，飞到蛛丝帘隙。琼瑰暗泣，念乡关、霜华似织。
漫将身、化鹤归来，忘却旧游端的。　　
　　 欢极蓬壶蕖浸，花院梨溶，醉连春夕。柯云罢弈，樱桃在，梦难觅。劝清光、乍可幽窗相照，休照红楼夜笛。
怕人间、换谱伊凉，素娥未识。　　　　 

280贺新郎--蒋捷 
　　梦冷黄金屋。叹秦筝、斜鸿阵里，素弦尘扑。化作娇莺飞归去，犹认纱窗旧绿。正过雨、荆桃如菽。此恨难平君知否？
似琼台、涌起弹棋局。消瘦影，嫌明烛。
　　 鸳楼碎泻东西玉。问芳踪、何时再展？翠钗难卜。待把宫眉横云样，描上生绡画幅。怕不是新来妆束。彩扇红牙今都在，
恨无人解听开元曲。空掩袖，倚寒竹。 

281女冠子·元夕--蒋捷
　　蕙花香也，雪晴池馆如画。春风飞到，宝钗楼上，一片笙箫，琉璃光射。而今灯漫挂，不是暗尘明月，那时元夜。
况年来、心懒意怯，羞与蛾儿争耍。
　　 江城人悄初更打，问繁华谁解，再向天公借？剔残红灺，但梦里隐隐，钿车罗帕。吴笺银粉砑，待把旧家风景，写成闲话。
笑绿鬟邻女，倚窗犹唱，夕阳西下。　　　　　　　　　　　　　　　　　　　　　　　　　　　　　　 

282高阳台·西湖春感--张炎
　　接叶巢莺，平波卷絮，断桥斜日归船。能几番游？看花又是明年。东风且伴蔷薇住，到蔷薇、春已堪怜。
更凄然，万绿西冷，一抹荒烟。　　　　　　
　　 当年燕子知何处？但苔深韦曲，草暗斜川。见说新愁，如今也到鸥边。无心再续笙歌梦，掩重门、浅醉闲眠。
莫开帘，怕见飞花，怕听啼鹃。　　　　 

283渡江云--张炎 
　　山空天入海，倚楼望极，风急暮潮初。一帘鸠外雨，几处闲田，隔水动春锄。新烟禁柳，想如今、绿到西湖。
犹记得、当年深隐，门掩两三株。　　　
　　 愁余，荒洲古溆，断梗疏萍，更漂流何？空自觉围羞带减，影怯烟孤。长疑即见桃花面，甚近来翻无书。
书纵远，如何梦也都无。　　　　　　　　　 

284八声甘州--张炎 
辛卯岁，沈尧道同余北归，各处杭、越。逾岁，尧道来问寂寞，语笑数日。又复别去。赋此曲，并寄赵学舟。
　　记玉关、踏雪事清游，寒气脆貂裘。傍枯林古道，长河饮马，此意悠悠。短梦依然江表，老泪洒西州。
一字列题处，落叶都愁。　　　　　　　　　　
　　 载取白云归去，问谁留楚佩，弄影中洲？折芦花赠远，零落一身秋。向寻常、野桥流水，待招来、不是旧沙鸥。
空怀感，有斜阳处，却怕登楼。　　　 

285解连环·孤雁--张炎
　　楚江空晚，恨离群万里，恍然惊散。自顾影、却下寒塘，正沙净草枯，水平天远。写不成书，只寄得相思一点。
料因循误了，残毡拥雪，故人心眼。　
　　 谁怜旅愁荏苒，漫长门夜悄,锦筝弹怨,想伴侣、犹宿芦花，也曾念春前，去程应转。暮雨相呼，怕蓦地、玉关重见。
未羞他、双燕归来，画帘半卷。　 

286疏影·咏荷叶--张炎
　　碧圆自洁，向浅洲远浦，亭亭清绝。犹有遗簪,不展秋心,能卷几多炎热？鸳鸯密语同倾盖，且莫与、浣纱人说。
恐怨歌、忽断花风，碎却翠云千叠。　
　　 回首当年汉舞，怕飞去漫皱，留仙裙折。恋恋青衫，犹染枯香，还叹鬓丝飘雪。盘心清露如铅水,又一夜西风吹折。
喜净看、匹练飞光,倒泻半湖明月。 

287月下笛·孤游万竹山中，闲门落叶，愁思黯然，因动《黍离》之感。时寓甬东积翠山舍。--张炎 
　　万里孤云，清游渐远，故人何处？寒窗梦里，犹记经行旧时路。连昌约略无多柳，第一是难听夜雨。
漫惊回凄悄，相看烛影，拥衾无语。　　　　　　
　　 张绪归何暮？半零落依依，断桥鸥鹭。天涯倦旅，此时心事良苦。只愁重洒西州泪，问杜曲人家在否？
恐翠袖天寒，犹倚梅花那树。　　　　　　　　 

288天香·龙涎香--王沂孙
　　孤峤蟠烟，层涛蜕月，骊宫夜采铅水。汛远槎风，梦深薇露，化作断魂心字。红磁候火，还乍识、冰环玉指。
一缕萦帘翠影，依稀海天云气。　　　　
　　 几回殢娇半醉，剪春灯、夜寒花碎。更好故溪飞雪，小窗深闭。荀令如今顿老，总忘却、尊前旧风味。
漫惜馀薰，空篝素被。　　　　　　　　　　　 

289眉妩·新月--王沂孙
　　渐新痕悬柳，淡彩穿花，依约破初暝。便有团圆意，深深拜，相逢谁在香径？画眉未稳，料素娥、犹带离恨。
最堪爱、一曲银钩小，宝奁挂秋冷。　　
　　 千古盈亏休问，叹慢磨玉斧，难补金镜。太液池犹在，凄凉处、何人重赋清景？故山夜水，试待他、窥户端正。
看云外山河，还老桂花旧影。　　　　 

290齐天乐·蝉--王沂孙
　　一襟馀恨宫魂断，年年翠阴庭树。乍咽凉柯，还移暗叶，重把离愁深诉。
西窗过雨，怪瑶佩流空，玉筝调柱。　　　　　　　　　　　　　　　　　　
　　 镜暗妆残，为谁娇鬓尚如许？铜仙铅泪，似斜阳几度？馀音更苦，甚独抱清商，顿成凄楚。
漫想熏风，柳丝千万缕。　　　　　　　　　　　　　　　 

291长亭怨慢·重过中庵故园--王沂孙
　　泛孤艇东皋过遍，尚记当日，绿阴门掩。屐齿莓苔，酒痕罗袖事何限？欲寻前迹，空惆怅成秋苑。
自约赏花人，别后总风流云散。　　　　　　　　　
　　 水远，怎知流水外，却是乱山尤远。天涯梦短，想忘了绮疏雕槛。望不尽冉冉斜阳，抚乔木年华将晚。
但数点红英，犹识西园凄婉。　　　　　　　　 

292高阳台·和周草窗寄越中诸友韵--王沂孙
　　残雪庭阴，轻寒帘影，霏霏玉管春葭。小帖金泥，不知春是谁家？相思一夜窗前梦，奈个人、水隔天遮。
但凄然，满树幽香，满地横斜。　　　　　　
　　 江南自是离愁苦，况游骢古道，归雁平沙。怎得银笺，殷勤说与年华。如今处处生芳草，纵凭高、不见天涯。
更消他，几度东风，几度飞花。　　　　 

293法曲献仙音·聚景亭梅次草窗韵--王沂孙
　　层绿峨峨，纤琼皎皎，倒压波痕清浅。过眼年华，动人幽意，相逢几番春换。记唤酒寻芳处，盈盈褪妆晚。　　　　　　　　　　　　　　　　　　　
　　 已消黯，况凄凉近来离思，应忘却明月，夜深归辇。荏苒一枝春，恨东风人似天远。纵有残花，洒征衣、铅泪都满。
但殷鄞折取，自遗一襟幽怨。　　 

294疏影·寻梅不见--彭元逊
　   江空不渡,恨蘼芜杜若,零落无数。远道荒寒，婉娩流年，望望美人迟暮。风烟雨雪阴晴晚，更何须春风千树。
尽孤城、落木萧萧，日夜江声流去。　　
　　 日晏山深闻笛,恐他年流落,与子同赋。事阔心违，交淡媒劳，蔓草沾衣多露。汀洲窈窕馀醒寐，遗佩环、浮沉澧浦。
有白鸥淡月微波，寄语逍遥容与。 

295六丑·杨花--彭元逊
　　似东风老大，那复有当时风气。有情不收，江山身是寄，浩荡何世？但忆临官道，暂来不住，便出门千里。
痴心指望回风坠，扇底相逢，钗头微缀。他家万条千缕，解遮亭障驿，不隔江水。瓜洲曾檥，等行人岁岁。
日下长秋，城乌夜起。　　　　　　　　　　　　　　　　　　　　　　　　　　　　　　
　　 帐庐好在春睡，共飞归湖上，草青无地。愔愔雨、春心如腻、欲待化、丰乐楼前帐饮，青门都废。何人念、流落无几。
点点抟作雪绵松润，为君裛泪。

296紫萸香慢--姚云文　
       近重阳、偏多风雨，绝怜此日暄明。问秋香浓未，待携客、出西城。正自羁怀多感，怕荒台高处，更不胜情。
向尊前又忆、漉酒插花人，只座上已无老兵。
       凄清，浅醉还醒。愁不肯、与诗平。记长楸走马，雕弓笮柳，前事休评。紫萸一枝传赐，梦谁到、汉家陵。
尽乌纱、便随风去，要天知道，华发如此星星，歌罢涕零。　　　　　　　　　　　　　　　　　　　　　　　 

297金明池--僧挥 
　　天阔云高，溪横水远，晚日寒生轻晕。闲阶静、杨花渐少，朱门掩、莺声犹嫩。悔匆匆、过却清明，旋占得、馀芳已成幽恨。
却几日阴沉，连宵慵困，起来韶华都尽。　　　　　　　　　　　　　　　　　　　　　　　　　　　
　　怨入双眉闲斗损，乍品得情怀，看承全近。深深态、无非自许，厌厌意、终羞人问。争知道、梦里蓬莱，待忘了馀香，时传音信。
纵留得莺花，东风不住，也则眼前愁闷。　　　　　　　　　　　　　　　　　　　　　　　　　 

298凤凰台上忆吹箫--李清照 
　　香冷金猊，被翻红浪，起来慵自梳头。任宝奁尘满，日上帘钩。生怕离怀别苦，多少事、欲说还休。
新来瘦，非干病酒，不是悲秋。　　　　　　　　
　　休休，这回去也，千万遍阳关，也则难留。念武陵人远，烟锁秦楼。惟有楼前流水，应念我、终日凝眸。
凝眸处，从今又添，一段新愁。
　　　　　　 
299如梦令--李清照
昨夜雨疏风骤，浓睡不消残酒，试问卷帘人，却道海棠依旧。知否，知否，应是绿肥红瘦。

300醉花阴--李清照 
薄雾浓云愁水昼，瑞脑消金兽。佳节又重阳，玉枕纱厨，半夜凉初透。 
东篱把酒黄昏后，有暗香盈袖。莫道不消魂？薄雾浓云愁水昼，瑞脑消金。 

301声声慢--李清照 
　　寻寻觅觅，冷冷清清，凄凄惨惨戚戚。乍暖还寒时侯，最难将息。三杯两盏淡酒，怎敌他、晚来风急。
雁过也，最伤心，却是旧时相识。　　　　　　
　　 满地黄花堆积，惟悴损、如今有谁堪摘。守着窗儿，独自怎生得黑？梧桐更兼细雨，到黄昏、点点滴滴。
这次第，怎一个愁字了得。　　　　　　　　 

302念奴娇--李清照 
　　萧条庭院，有斜风细雨，重门须闭。宠柳娇花寒食近，种种恼人天气。险韵诗成，扶头酒醒，别是闲滋味。
征鸿过尽，万千心事难寄。　　　　　　　
　　 楼上几日春寒,帘垂四面,玉阑干慵倚。被冷香消新梦觉，不许愁人不起。清露晨流，新桐初引，多少游春意。
日高烟敛，更看今日晴未。　　　　　　 

303永遇乐--李清照 
　　落日溶金，暮云合璧，人在何处？染柳烟浓，吹梅笛怨，春意知几许？元宵佳期节，融和天气，次第岂无风雨。
来相召、香车宝马，谢他酒朋诗侣。　
　　中州盛日，闺门多暇，记得偏重三五。铺翟冠儿,捻金雪柳,簇带争济楚。如今憔悴，风鬟雾鬓，怕见夜间出去。
不如向帘儿底下，听人笑语。　　　　 

【宋词三百首篇终】
 